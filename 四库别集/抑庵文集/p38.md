<!-- { "loadSidebar": true } -->
　　许氏扵广信贵溪为大家世以多赀雄乡里太安人之祖源清父徳诚皆循循谨礼法故太安人之生有至性淳行父母爱之为择壻时淳安洪君子泉为安仁教谕未有室闻其贤以礼求之徳诚亦慕教谕君之贤遂以归君先夫人在堂太安人善事之朝夕侍堂上承顔色奉起居饮食衣服必躬调而敬进之嵗时祀先备其品物治其笾豆必丰洁而美好先夫人喜其孝敬称之六亲先夫人既没治丧奉祭尤尽礼勤于女工纺绩织絍往往过夜半服用取给焉教谕君调官邵武邵武妇人多不事杼轴闻太安人之行稍稍化之平生自奉俭薄非亲戚賔客未尝设珍馔所食取具而已晚年教谕君官福州太安人率诸子家贵溪及教谕君卒遂于贵溪焉贵溪之有洪氏自此始太安人五子璵珦顼珷琦璵今为吏部侍郎珷亦读书为士珦顼琦早卒侍郎初为士为进士为都水主事以荐入史馆预经筵由翰林侍讲陞侍郎太安人随所职业教督之务尽其道故侍郎大有誉于世侍郎在都水时朝廷嘉其绩推本于父母之贤赠教谕君为都水主事太安人亦受封且得飨其防正统壬戌十二月廿七日卒距其生洪武甲寅九月二十日享年六十九卜于某年某月某日奉于贵溪某地之原而属予为铭予同僚也母贤而子克孝奚可以不铭铭曰
　　孝敬俭勤克备诸已既大其家亦成其子兹虽亡矣而存者长昭徳有铭弥乆弥光
　　先妣欧阳氏太夫人改志
　　呜呼先太夫人欧阳氏既没于洪武甲子七月十一日权厝千秋乡竹篠巷之园以嵗之不易不克如礼厯三十四年而子信直始克改祔于其乡之石坳曾祖妣彭氏夫人墓中之左蔵焉太夫人没时信始六嵗直四嵗扵太夫人之徳不能悉知兹独以其闻于家者衘哀茹痛志诸石以传焉盖尝闻之祖母李夫人曰尔祖早失陈夫人而以吾继自吾来尔家以吾所见而验诸族人即知尔母之为贤妇也尔家素贫而以文学宦业显四方四方之士与郡邑之贤者往来无虚日尔母能淡薄自足备酒浆鱼肉果核以养舅姑供賔客虽俭而必精其于女红皆尽善纺绩织絍剪制缕结所以奉上给下者皆出其手衣无故新必洁以完其待宗族亲戚有礼庆吊问遗轻重必适其宜抚奴婢防贱有恩衣服饮食多寡必均其施嵗时助祭祖庙尤尽诚器用仪物必整齐而丰美曰此妇职也我岂敢怠哉平居谨饬不妄言笑贫而能安劳而不怨使尔父不以家为累而専意学业者尔母之助也其后尔父仕于时尔祖老无他子尔母尤极孝养使老者不以其子之去左右为戚其心安焉其事吾克尽爱敬从容承顺未尝有毫髪之失扵吾如此则其孝于陈夫人可知矣此内外族人所以称叹而取法也后尔祖卒尔父官京师未归尔母卖钗钏衣服以供丧事曰不可以简畧羞吾夫明年尔母病卒使吾失养而尔失恃此吾所为痛心也尔叔祖御史公最刚严难事于尔母独加哀怜曰予族惟此妇贤今已矣天岂不欲昌王氏乎观此可以騐其徳矣尔宜知之其他细行之羙吾不能详也信兄弟泣而识之不敢忘又尝闻之先考中宪公如祖母之言且曰尔母明而知书孝经论语女诫皆熟读暗记而斟酌行之凡予所与往还者聴其言輙了其为人果贤士则喜曰以君所处不宜有不善也其所以克尽妇道虽其天性之懿亦能学以成之盖太夫人实有全徳为九族楷法宜乎享隆大悠久之福而竟止于斯呜呼哀哉太夫人世居县东门外犬父曰日新先生前进士临淄知县太夫人之生以至正戊子七月二十二日及卒之日享年才三十六天胡厚其徳而啬其夀耶岂天之不仁将其子有恶徳为太夫人累也呜呼痛哉今恶子既长有甔石之储升斗之禄可以备一日之养而志不获伸擗踊号咷五内崩裂劬劳鞠育防极之恩既不能报又不能早以礼妥安太安人体魄于吉土旷延嵗月始克就事不孝之罪彰彻神明局天蹐地无所容措顾犹腼然以其鄙词称述大徳盖不敢以其恶而废太夫人之善使不传也呜呼太夫人之徳不可得而尽矣太夫人之恩不可得而报矣志之坚石措之幽堂终天之痛盖无时而穷矣子二人信与直也直为翰林修撰今以父丧居家女一人曰贡娘适杨子行孙男九人孙女三人尚幼之日是为永乐十五年十二月十五日也
　　夏氏孺人墓志铭
　　孺人夏氏讳叔贞上虞夏克义之女嫁为同邑张士伦之妻二家皆右族世有徳义故孺人在家为贤女父母爱之为择贤壻得士伦孺人归张氏事舅姑以孝处姻族以和主馈祀必诚必敬而抚臧获必以仁见饥寒困苦者恤之各有恩士伦豪迈喜賔客孺人婉顺皆如其志后从士伦谪阜城安于卑约未尝有慼容且出簮珥治丝枲相士伦教二子读书二子相继取乡贡进士长居杰由章丘训导选授吏科给事中以才行知名朝廷推恩以其官封士伦而孺人亦受封次居彦为綘县训导孺人既贵食其子之禄未甞有矜色惟戒二子忠孝既而从士伦归上虞理先业复其旧观孺人内助功为多宣徳庚戌二月丁酉以疾卒生于洪武癸丑四月丁酉得年五十八三子居杰居彦其季居俊早卒女一人嫁杜伯龄孙男七居杰将以某年某月某日奉某乡某山之原而请铭于予孺人之行贤矣盖自少至于老为妇为母之道无失其宜者且又不以穷通贱贵易意而能安于理之常此其尤难者也铭以着之宜矣铭曰婉婉孺人闺阃之华有行有能式宜其家穷不嚬呻贵不泆奢命书之荣五色其葩归蔵斯丘命也奈何铭以昭之百世之遐
　　樊孺人陶氏墓志铭
　　孺人陶氏进贤北山樊徴士用节妻也陶世居南昌瑶溪曽大父【缺】大父【缺】父【缺】皆不仕而皆以行谊重一乡孺人为女子有徳有能大父父爱之为择配见徴士丰伟不凡且进贤尹明仲子遂归之进贤死王事而母万夫人犹在堂万夫人命徴士为从父益仲后孺人相征士事万夫人与益仲母涂夫人皆尽孝敬二夫人皆欢乐之爱之异诸妇祝曰愿新妇子孙皆孝敬如此尝归宁母适隣寡妇尹以白金来托母而之郡城母命蔵之不数月母暴卒尹意金之亡也来哭甚哀孺人尽归其金又尽以母所蔵白金与弟二人大喜过望愿奉其半孺人曰我不尽有之而乃用半邪卒不受其弟早卒又抚育其孤子使克治其家徴士兄弟三人相友爱尝任铁冶鼓铸事使佣者输之京师而亏其数当时若此者皆论死及逮问兄弟争欲赴之徴士叹曰吾兄冡嗣吾弟未有子皆不可死可死者独我孺人賛曰君家世笃忠义今君若此不愧于先人且事或得白可以不死徴士即潜往就狱孺人旦则奉太夫人尽其欢夜则焚香祝天曰吾夫分死于义然愿天相之俾事得白得终养太夫人吾即死不憾既而卒坐佣徴士得不死士大夫皆重徴士之义而叹孺人之贤徴士尊儒重道笃于教子其所礼为师若包鲁伯傅拱辰王景符熊伯机四先生孺人克承其志四先生卒犹礼遇其家且爱抚其孙不衰徴士喜赈穷恤孤周人之急孺人皆倾帑乐从无所吝其立家规以养教诸子无分财异居孺人商确禆益为多治家严而有法内外防二千指肃然雍穆无间言其奉祭祀以诚待宗族以和处亲旧以礼而于先世姻戚加厚焉乡族妇人有能守节义者尤所爱厚数问遗奨掖之其善行多类此有子五人皆为善克树立伯静甲申进士为梁山知县伯冏乙未进士为户科给事中女二皆归仕族孙男廿二女廿人曾孙男三女四永乐壬寅九月十四日以夀终年七十八徴士先十五年卒邑之学堂山至是啓其封合窆焉则甲辰十月初七日也伯静之进与予同年伯冏又最相知乃以右都御史向公所述孺人行状来徴铭呜呼以孺人之贤顺其夫成其子隆其家而夀考令终克备五福如此是宜铭铭曰
　　懿彼女士既多受祉归从夫子既安扵此利尔后嗣
　　刘孺人墓志铭
　　孺人刘氏鲁府纪善梁先生本之之妻世家泰和鱼池里祖民则父嘉善母曽氏孺人幼聦慧善女工而和柔恭慎不妄言笑及归本之善事舅姑姑陈安人严而有家法惟孺人能得其懽心本之初为瑞州府学训导秩满陞溧阳教谕皆迎父母就养孺人尤克顺承禄养余赀皆以归于姑未尝私一钱本之倜傥重义厚抚爱诸侄内外亲有孤子不能立者教之女不能嫁者嫁之其在瑞州时郡中士人有死而不能者亦率众之凡其赀费皆取给于家孺人相之无吝色舅畦乐先生卒本之祭无违礼皆孺人助也及本之调官纳溪以母老欲留养孺人勉以义曰君委身于国岂能复顾其亲养姑妇职也妾敢不勉君勿以为忧本之之纳溪蜀王闻其贤举为纪善由是不见母者十五年而本之兄翰林侍读用之与其配相继卒独孺人侍养极孝敬而安人安焉尝谓人曰吾有二子而死生契濶如此赖吾有孝妇在侧得以终余年焉内外姻族莫不誉叹以为罕能及平生清苦勤俭衣食仅取足不务华羙而奉祭祀给賔亲驭奴婢下人皆适其宜其治家事秩然有条理至老犹精神不衰宣徳七年四月十三日以疾卒距其生洪武己酉三月十三日享年六十四子二人长曰栗为本县儒学训导孺人出也其次曰枢女四长嫁予子防早寡其三嫁杨持陈异杨稷孙男四恩宪懋忠栗以某年某月某日奉于某地之原而未有铭以予婚姻家知孺人为详乃来请铭纳诸墓于乎孺人之徳善着于家而仪于族姻乆矣岂独予知之人莫不知也是宜铭铭曰
　　女妇之行孝敬为先加以勤俭内助之贤是谓徳备人罕能至孺人则然式于内外归安于斯卜者曰宜铭以昭之百世之贻
　　故山东塩运副使萧公妻郭氏墓志铭
　　孺人郭氏字淑琼泰和篠溪故家元万安县主簿与恭之子与恭娶同邑南溪萧氏生孺人防世婚之义故孺人归于舅家为山东塩运副使鹏举之配郭氏故饶财而孺人谨慤柔顺不事华靡幼读书知道理工于女事既归运副公不及事舅姑以孝敬相其祭祀勤俭治其家礼以事长仁以抚下萧氏大家内外属最多孺人处之无不当者公既失父母处弟妹甚笃孺人极意顺承婚姻所需有不备出资装为助公初同知苏州以事谪役河南大丘驿备传马过使客时一马直白金百两而马数毙遂破其产孺人艰难营助未尝怨望综理家事益周宻务大体公同产弟有出为人后者孺人尝与公书云君素爱弟资业当与者与之惟君命无以逺而忽忘也人有宻启观之传闻乡里薄于义者为感动公在大丘十八年凡男女嫁娶皆孺人理之先舅姑之不吉孺人就外家山地卜吉兆改焉孺人女弟妻刘氏者夫妇皆早亡有二孤孺人长育之俾有室乡闾之贫窘者徳孺人尤多公起复官山东孺人已老乃以家事付其子曰吾可以无事矣郭氏无后孺人于萧氏郭氏祖考忌日皆识之遇其日輙不茹荤躬视祭物必丰腆精洁嵗时祭祀亦如之二家坟墓亦恳恳课子孙祭扫未尝忘虽老不废其所行合道理多类此生于元至正甲申十二月十三日卒于宣徳六年七月初八日年八十八孺人子一人曰金字孟防好徳尚义以承其家庶子镃字孟勤孺人视如已出抚字周而惠予均故孟勤之敬事孺人亦如实生已女三人孙男六长曰灓领乡荐次准囦江渭温曽孙四孺人既卒孟勤以进士待选在京师闻讣恸絶既而奉状来求铭泣曰母之徳厚矣且其素知文章为可贵先生幸赐之铭庶防乎永永不朽予家与萧氏有世好知孺人徳为详虽葛覃鸤鸠所咏可无愧然则予何可不铭其以某年某月某日其墓在某山之原铭曰
　　丰于徳羙于才治其家防不宜今则亡归于斯刻铭诗庶永垂
　　进士王忠母李氏墓志铭
