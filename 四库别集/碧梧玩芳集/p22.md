<!-- { "loadSidebar": true } -->
　　呜呼诸孤失母亦既逾年母棺在堂如闻其声母像在几如见其容孰知日月有期体魄则降母之声容将去此而何之乎年开八袠而半世居禄集暮龄而一生淡泊藐是诸孤其何以报吾母乎畴昔京师戏防成图母谓诸孙吾不复此乐矣异时见我其徴诸画工孰知此语之竟为不祥乎浙江潮平理棹将发呼母而别泪涕长潸孰知此生之不可再见乎金鹅之阡相其隂阳慈母之徳孝娥相望山联丑艮直未坤以妥尊灵以庇来云穆卜良辰輀车既啓血泪彻泉终天而止呜呼痛哉
　　祭叔父南塘运干文
　　呜呼盘山巍巍诗书之门公为之孙潜溪堂堂英杰之士公为之子弱龄几何以泣公自植立素业几何仅仅以给公自营葺而肥其家而亢其身秋菊寒泉笾豆荐馨风朝月夕壶觞话情有人事之绸缪无世故之拂婴于细务以必谨而大体之尤眀某蚤罹羁孤公恩甚勤晚冐显融公懐甚欣宫保七孙幸公独存公今长徃典刑并沦呜呼九品之官甚微百年之身已耄伟景定之褒纶锡淳熈之遗老曰通经博古而科目见遗曰隐居求志而行义可取帝制坦然公则何憾父党尽矣我独长潸
　　祭先姑孺人文
　　呜呼自我先和公以修身谨行训其子孙不惟诸父克守先训言忠信行笃敬隐徳于丘园而未尝过求忍贫如铁石而未尝茍得虽诸姑之适人与其所以持家者亦皆勤俭致赢丝枲自润而已若先姑尤为严毅刚烈有黔娄之妻公父文伯之母之节焉以故享高年集晚福大耋考终无一可憾万石君孝谨之风两家子弟果能服膺而勿失否乎可不惧哉日月有时将矣不肖侄自哭先皇帝以来疾病幽忧死亡无日方仍大涤之祠遥洒灞陵之血欲一送姑之丧而莫之能前也呜呼哀哉
　　祭先兄提干文
　　呜呼吾兄而止是耶五十年兄弟之亲依十五年伯仲之出处而止是耶兄今亡矣其存者岂不可得而言耶吾尝评兄山林而懐天下之事畎畆而深当世之忧箪瓢捽茹而有爱人及物之志使其官高则首公尽瘁不为劳使其家肥则解衣推食不为吝使其遭时致身则捐躯蹈患不为难而位不足以满其徳势不足以行其志年不足以尽其材而止是耶吾兄弟幼孤二父迁谢时兄才九龄率诸弟以学鸡初鸣琅琅诵书史白首不衰家故穷空以开门授徒为业昧爽危坐阅文巻商题评寒暑不辍暮年课子亦如之意者劬书醉经足以累兄寿乎兄为布衣尝窃有杜陵吾庐独破之懐又有昌黎平生悲诧之兴晚嵗值其不才弟为盲宰相金书扺京师輙一喜而一惧喜也以平安之来惧也以责善之故家事不言言国事身事不言言他人事朝廷罢行而议论不齐曰汝弗知欤州县官才不才而升沉或异曰汝弗详欤冗僚卑官材谞困滞曰汝司人物而弗能稍稍振拔之欤弟既还山兄之此言不复闻此书不复出而此志亦不复伸矣意者愤世疾邪足以累兄寿乎兄有塲屋之夙负而本无进取之心有科第之壮图而本无官职之念草袍槐简义檄迫之月柝灯碁俭幕招之登极推恩普天转秩兄无所陈初官小剡章交公车兄无所愿再调月余京剡再至兄无所求他日驰书其弟曰吾姑以课子平籴为事是亦为政矣今年弟得危疾抱兄而泣曰脱不济门户衰矣万石废安石得无仕进志乎兄闻而悲之乃肯就泉幕不三月而疾不起意者任职居官又大累兄之夀乎弟以大暑大寒之月投床卧疴兄呻不宁六月来京丧其长女才两日兄不顾而来十一月来京携眷官下又才两日兄又不顾而来暴衣露冠风羁雨绁惟恐一日其弟之旅死也而岂料其身之不免乎苍苍者无信乎茫茫者无神乎病者痊而壮者殁乎垂亡者仅存而无病者长徃乎庸庸者达官而皎皎者下僚乎呜呼痛哉兄于为善如水之必寒火之必热然而直心无他肠中产无赢余亦戛戛乎其难矣乡闾纷争兄调护之士夫请托兄巽谢之仆厮傲慢兄箝制之儒生窭贫兄梯级之饥羸待哺兄平颁之宜其身殁之后闻者垂涕哭者失声何以得此于人乎人谁不死搢绅死权死于官负贩死财死于涂介胄死勇死于敌兄平生孝养一日还任必欲扶惫祭母墓而后行医师勉以疾不宜拜必拜而伏枕不能兴竟啓手足于凯风寒泉之庐良得死所矣然则兄魂何之乎将荡为太空与化俱逝乎抑从先夫人若平生欢乎兄则无憾弟将畴依弟年逾五十官歴二府何所求于世亦不敢复为世用矣一身失左臂而欲为人可不可欤今而后惟偕季弟奉孀嫂抚孤雏若哺若寄者以至成人然后他日有以见兄于地下耳子由东府之诗盘洲铛脚之赋可覆思乎一哭而涕零再哭而魂惊三哭而声咽四哭而肠絶呜呼痛哉尚飨
　　祖祭先兄提干文
　　呜呼阿兄亡矣忆五十年间始而褰衣逊枣推梨中而抟空后雁前鸿终而号旻摘蒂枯荆曽聚散之几时而悲欢之百绪也日迈月征音容隔矣山长谷穹草木泽矣殡于位祖于庭食褁其余俎归于馆兄弟而宾客之矣中年别兄临别輙悲孰知此别没世为期昼思冥茫夜梦见之琼瑰盈懐枕簟潸頥呜呼比年此时浙江之濆轻舟迎我呼我中流今年此时丰塘之阡灵车送兄葬已高丘孰寒暑之一瞬而俯仰之千秋戢恨饮泣勒文藏幽何生年之卒卒而修夜之悠悠朔吹为我悲冻雪为我愁眀发遂行单杯永诀逝者魂归存者肝裂呜呼哀哉
　　祭亡弟总干文
　　呜呼绍定之元先人即世兄才九龄弟甫四歳我生七年亦未毁齿母抱羣雏家徒四壁画荻而教采梠而食食我犹艰教我谁即维方氏姑欲抱汝去曰劲斋翁实能训汝取诸其懐涕零而与独余从兄诗书相和带经而鉏饭牛而歌每嗟予季谋习若何更六寒暑微一音邮母懐弗康命我徃求川谷之长林涧之幽行即其家忽遇诸涂鲁髽齐屦樵牧与俱翁耄而荒子娱以嬉我心不决告母还诸又阅三霜始勇一行泥涂溅溅雨雪彭彭遂挟子归俾学我傍束书授徒负箧从兄简编之乐弦诵之声或鸡三号或夜参半忘食已晡燃薪欲旦我擢儒科弃此兎园子自衿奋鱼跃于渊我官江圻去此东冈子自婚媾求其凰戊午初荐我留家巷奸囘曰丁以痴物相合者冥升背者逺放其人虎视其党睢盱啧有烦言慑处愁居子于此时而奉乡书辛酉再荐我列朝绅便嬖曰林以吠犬狺请诛履斋欲媒其身我对延和细为上陈本朝家法不杀大臣无滑此手以伤吾仁一言蹇蹇万目睽睽爱我者我竒怒我者我麾子于此时而荐胄闱谓为获伸再进再踬谓为不逢孰凭孰翼以贤能献书以门品授秩呜呼哀哉命乡论秀一第﨑岖惟有司不眀国舎虞比一官拓落而天下无邦既中年之鬰欝又晚歳之皇皇伊寒门之撑拄与浊世而低昻姑忍尤而攘垢孰投簮而搴裳忽号山穷乃熟黄粱临絶之音一何琅琅曰怀抱其靡终以妻子为余累念子平生诸縁畧备婚嫁毕图儿孙孔峙先人之绪业未荒姑氏之蒸尝有继倘頽龄之闗天可含笑而入地维昔之时老不哭少何今之衰兄哭其弟昔兄之亡三人行而损一人于易为损今弟之殁二惠竞而弱一个于传为危有文以觞无泪可挥如身无臂如车无軏孤鸿失侣独啼云长庚孤眀不陪月呜呼哀哉尚飨
　　九日祭亡弟总干文
　　维着雍困敦之嵗无射之月亡弟总干止堂君三年制终将以良月祓除其兄某乃以茰菊之辰奉糕酒之奠别灵筵而告之曰呜呼古人有言闲居爱重九之名今我不乐独立无同气之亲嗟余季之冥升阅黄花之三零始而枕棺外舎中而设几中庭终而隙驹迅驰祥琴成声吾寡兄弟而弗忍也孰敢违先王之礼经然则酒能浇胷中之磊块菊能制短世之頽龄乎感物思人兮涕泗横慨今懐昔兮寝梦惊吾尝与君奉母齐山江涵秋影欣然适携壶之趣又尝与君从兄东府风吹松竹恻然感对床之情或霜螯左持或云液细倾今辰何辰酌此醁醽故吾今吾视此伶俜矧终年之大病将鬼趣而人形腹彭亨而不能纳羶馨足拥肿而不能逾柴荆嗟若君存能不我矜余又安能登高望逺临流叹逝睇汝君山之阳而视汝白云之京也灵兮何之魂兮何营将为浮沤为飞尘弃我捐我即九原之昏昏抑为祥云为庆星福我寿我驱二竖于防防乎呜呼明年纵健人应老昨日追欢意已迟非东坡九日怀子由之赋乎鸿鴈池边照双影鹡鸰原上忆三人非涪翁九日懐知命之句乎彼懐兮一时吾懐兮千古缀辞写哀有泪如雨呜呼哀哉尚飨




　　钦定四库全书
　　碧梧玩芳集巻二十一　　宋　马廷鸾　撰读史旬编
　　自序
　　读史旬编者病叟暮年之所着也昔东莱吕太史着大事记其为书也曰记事列事之目无所褒贬抑扬曰通释本易系辞书诗序旁采刘向董仲舒史迁以及胡五峯之説明帝王之统纪曰解题为始学者设所载皆职分之所当知非事驳杂求新竒出于人所不知也初公之为书本起春秋迄五代书未及成而絶笔于汉武帝征和三年朱文公屡惜之伤斯文之不续后学之不得私淑诸人也今輙不自揆本康节邵氏经世纪年图朱文公通鉴纲目略仿吕氏义例而为读史旬编旬者日之甲癸也书曰朞三百六旬是也吾书以日之甲癸比于年之甲癸谓之旬编自尧甲辰至五代周显徳七年庚申【原注周以此年正月四日方禅】三千三百一十七年为三百三十二旬【原注末旬自甲至庚】类而编之自康节先生作皇极经世书纪年始唐尧甲辰而尧之前无年可纪于是伏羲而下至唐尧之前本易大传家语五帝徳与夫百家言皇坟者书其槩以备太古之事而谱黄帝之世焉【原注谱黄帝所以谱唐虞也唐虞皆为五帝而皆不传于子则无可谱者】又自尧甲辰以下以至周平王己未之前【原注太史公编年首共和庚申厉王居彘之歳月今但以春秋初年为断】随年而书其事无事则虚其年终之以诗书杂传所载以备二帝三王之事而谱夏商之世焉【原注唐虞既无可谱周之世数未也未可谱】自孔子作春秋编年始周平王之四十九年己未终敬王之三十九年庚申鲁西狩获麟左氏传终贞定王元年癸酉鲁哀公如越是编入春秋之后列事目于前春秋之经是也述解题于后凡王事伯事之可论者着之诸国之事不着其他则有左氏之传诸儒之经説不敢僣焉自司马公作通鉴始周威烈王之二十三年戊寅而威烈王戊寅之前上距贞定之甲戌左传之所不书通鉴之所未续则采刘道原外纪为传鉴补遗之书亦随年书其事无事则虚其年而不敢遗焉通鉴战国而下以至五代后周之前亦列事目于前朱公之纲目是也述解题于后效东莱大事记阅诸家之史以广其见闻集诸儒之説而订其得失若征伐之本末制度之沿革亦粗及之而谱周至五季之世焉自黄帝迄五季其子孙之传序已见于谱矣汉三国六朝北魏齐周以及五季其疆理之离合又为图焉成书之首以通説数条论作史之源流歴代之首则以皇极经世数考气运之推迁凡此皆职分之所当知者而愚恨其不能尽知且聊欲便省记也其如孤陋寡闻何经始于壬午之冬彻编于乙酉之秋越三岁而后三十有八帙之书成姑以备遗忘授儿曹而已陈了翁言通鉴为药山学者惟当爱日孜孜日逰此山而已吾老且倦逰矣东坡云脚力尽时山正好莫将有限趂无穷唐子西亦云棋罢収成败书慵巻是非棋之成败犹书之是非罢且慵之时収且巻之日也窥陈编以盗窃长兀兀以穷年岂七十老翁事哉虽然是固不可不令儿辈觉也乙酉秋澣书
　　制作通説
