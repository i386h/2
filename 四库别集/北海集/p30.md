<!-- { "loadSidebar": true } -->
　　赴漳州与帅守监司到啓
　　比者得请便私蒙恩补外优假守符之寄来依使节之严既临遣于行朝即奔驰而就道出鲸池之骇浪已次部封挹麈柄之清谈将承矩范其爲欣幸难罄敷陈
　　贺富枢宻啓
　　伏审当宁登贤岩廊进位専本兵之柄任正近辅之官仪公望素髙舆情归重恭惟庆慰粤若治朝之盛最称仁祖之隆多得良臣共图大政圣德歌于庆厯尤推同位之三公忠节表于元丰尚及挂冠之一老肆追评于先政必订美于诸家范氏有闻蚤觌忠宣之相魏公是似亦传仪国之封伟名德之相望视人门而爲称初疑庆阀久仰嗣贤葢其积厚而流长乃或中微而末茂是钟令器翊此兴朝天岂难谌人将有待伏以某官纯诚许国逺畧济时谋议尽规不坠显忠之训折冲销难允持尚德之褒惟克肖于前人肆还膺于大任鸿枢再命既同辅政之初黄阁三登终继成功之后将见中兴之任独夸载世之勲臣主俱荣邦家同庆某顷辞省户逺滞闽陬紫槖同趋犹想禁途之旧青云在望但嗟瘴海之遥瞻颂兼深名言曷既
　　贺赵枢宻啓
　　伏审显奉茂恩进膺大任以钧衡硕辅而总筹帏之宻以枢极元臣而开督府之雄夷夏耸闻邦家増重恭惟庆慰伏以某官才优康济学富经纶猥贻诲问之文益见记存之意治封甚迩期自托于余光召节遽颁但独嗟于只影其如倾遡难尽名言
　　答知明州郭少保到任啓
　　仲句伏审克协令辰爰开盛府以元戎之重兼贰公洪化之司以制使之尊领千骑长民之寄文武叠用恩威并行恭惟庆慰伏以某官学贯韬钤家传勲畧出临絶塞蚤著绩于边陲入总周庐久宣劳于宿卫圣心所注时望益隆用厉爪牙之臣徃殿股肱之郡宣诏条而明号令已深惬于人情植旌棨而偃帆樯即坐清于海道方此下车之始是宜进极之先遽沐谦光首贻诲问尺书所泊实贤十部之行一字可珍奚啻千金之辱其爲欣愧莫究名言
　　贺知明州郭少保啓
　　伏审入觐九重宻膺三接易将旄之名镇进孤棘之近班方面益雄属城咸耸恭惟庆慰伏以某官勲名华胄王国贤臣出宣塞阃之威折遐冲于万里入典岩除之卫齐师律于三军中外践扬勤劳备着逮镇临于濵海实倚頼于长城属戎辂之亲征出楼船而继下连樯相属伐逆虏之狂谋偃节自如得古人之静胜宜颁显命用答肤功六纛更新益重侯藩之寄三台是亚遂参帝傅之尊尚仍节制之权斯见委成之意某谬尸帅事获借隣光喜褒赏于殊勲知获逃于大戾其如欣幸莫究敷陈
　　答知明州郭少保啓
　　比者行无信次之淹居有登临之胜恩私甚厚寄任匪轻夫何衰懦之姿可责循良之効幸亲依于隣寳获分借于使辉庶窃绪余足藏孤拙念未脩于竿牍已先枉于缄题载体谦勤良増感愧伏惟某官望髙诸将勲着三朝更宿卫于周庐居多勤绩倚蕃宣于便镇久蔼治声即期召节之颁归总本兵之任用伸逺畧克佐中兴顾托芘之方初怅趋风之未卜其如欣仰难具名言
　　贺郭少傅生日啓
　　伏审髙门流庆吉占蚤兆于熊罴盛世生贤秀气独钟于河岳属临炎夏复届诞辰伏惟某官才畧佐时忠劳卫社折冲制胜从容樽爼之间避宠均休偃息江湖之上宁久留于荡节谅巳促于锋车伫成方召之勋増固乔松之夀某阻修賔谒徒剧颂言欣庆之私敷宣奚既
　　贺秦少保生日啓
　　柔风淡荡景逢化日之长佳气鬰葱兆应元精之瑞门庭萃庆朝野交懽恭惟某官金玉天资栋梁国器洒落风尘表物飘逸神仙中人清世英髦千万人而杰出黒头台辅五百歳而间生不唯吾道之主盟抑亦生民之司命逢时而防与物爲春勲德兼隆宗庙与同休戚精忠昭格神明所共扶持某罪戾孤踪依栖洪造遡风慕义欣逢弧矢之辰涤砚薫毫防奉椿松之祝其爲欣颂曷既敷陈
　　贺陈龙学啓
　　五始编年式谨履端之防三阳用事共知交泰之期伏惟某官有德纯和禀资忠谊顷属干戈之际实分民社之忧冦至不惊奠金汤而自若兵交愈暇却虎以无伤名动一时功存数郡荐被祈符之宠频更鸣玉之班虽自处谦冲乐退从于闲佚而世推才畧觊复用于老成顺迎道长之期克协彚征之吉某昔聨乡邑晩接禁途江淛防居防朋簮而良逺岁时相庆荐夀斚以无从瞻颂惟勤名言曷既
　　答浙东韩提举啓
　　北斗建寅验人正之更始东风入律知物意之欣荣伏惟某官令德裕和通材敏济光华使节久持防察之权清切禁涂行对褒陞之宠协此大来之防宜膺类至之休顾庆幅之未修辱音藤之先逮其如愧颂莫究敷宣
　　贺辛太尉啓
　　伏审出宣威命超进使权肃提貔虎之师俯镇瓯闽之地先声所被属郡知归恭惟某官学洞韬钤家传旄钺名驰阃外常坐折于遐冲族冠山西夙有闻于变世久从囏险备着忠勤暂寛南顾之忧即止中权之拜某顷聨从橐每接朝裾方得请于符章遂托安于旌节驱攘暴乱巳闻隣境之清苏息凋疲伫慰部民之望其如欣幸岂易敷陈
　　贺知临安府梁侍郎啓
　　五始编年史谨春王之正三阳用事易占泰道之亨伏惟某官明智适时通才济务自席前人之德亲承真主之知备歴剧繁径跻要近治髙三辅名已优于赵张饷足六师功实追于晏选茂履大来之防宜膺类至之休某幸窃隣光阻陪賔座惟此新年之庆曷胜善颂之私
　　贺知明州郭少保啓
　　五始编年式谨履端之防三阳用事共知交泰之期伏惟某官育德淳和禀资庄重登坛制阃凛然将帅之威秉法寛民久矣循良之政奠海隅之重镇息溟涨之惊涛按堵一方折冲万里化已周于阖境惠亦及于比隣属兹道长之辰克协彚征之吉家声固在即追继于前芳骨相可量尚蕃膺于厚福某恨縻守印阻荐夀觞唯瞻颂以徒勤极喻言而曷既
　　贺隣帅监司
　　新厯既颁葢履端归余之岁羣情交泰正赞阳出滞之辰恭惟某官厚德镇浮髙名华国非独畴咨之用已简上心更呈难老之祥以符民望官守所限展庆无由欣颂之深敷陈罔既
　　贺监司拜泉福州
　　尧厯授时肇人政之更始周诗复古啓皇祚之重新庆洽绵区福均戬谷伏惟某官才膺世用【一作才膺时用】身结主知将使指之光华事皆有绩布上恩之寛大政以不苛【一作分巨镇之繁雄功随事立布上恩之寛大政以时行】顺履新元茂迎多祉宜径跻于近缀以协济于昌期属均郡印之严莫与賔阶之庆其如祝颂但切忱诚
　　答宫使尚书李端明啓
　　比者闵劳侍从得请便安蒙换职于西清俾承流于东道甫辞轩陛已见吏民行无信次之淹居有登临之胜恩私则厚寄任匪轻夫何衰懦之姿可责循良之効幸仰依于仁里知久洽于醇风不假施爲足藏孤拙頋未脩于竿牍已先枉于缄题伏体眷私良増感愧恭惟某官德宜辅世道可致君进在本朝中外迭更于大任退居闲馆重轻实系于当时虽安故里之游益稔东山之望及诏音之将下觊贤范之可亲欣仰之诚名言曷既
　　答判宗少保啓
　　比者闵劳侍从得请便安蒙换职于西清俾承流于东道私恩则厚寄任匪轻夫何不敏之资能副惟良之目頼余光之所及知大谴之可逃伏惟某官德冠宗英地隆藩戚好儒乐善幸夙觌于平间奉法爱民敢妄希于召杜庶亲规戒以警昏蒙頋竿牍之未修辱缄题之先逮宠纡华衮过形褒借之辞快覩青天即有披承之幸甚爲欣庆未易铺陈
　　贺朱运使啓
　　伏审掇才卿月倚重使星抚民俗之凋罢布上恩之寛大春回故国欢动属城恭惟某官识禀髙明器资宏博承家不冺有端方疾恶之风许国无欺主恩厚爱民之意践扬华要绰着声猷掌计大农廪多余粟持平延尉狱靡寃人乃眷七闽比更羣盗干戈纷扰生灵蒙屠戮之辜衣食困穷闾里厌诛求之苦兵拏不觧师老未还上轸睿衷旁咨肤使越陞华于内阁俾进长于外台惟军赋之尚繁顾民劳之已甚于并济公私之急必酌知取予之宜部吏倾心葢始获二天之庇乡氓引领岂徒夸昼锦之荣期坐致于平康即还跻于近宻某任叨守土职在牧民不量緜力而薄材每窃私忧而过计方虞严谴忽际皇华奏牍初分共仰仁言之漙移文所逮渐欣苛政之除庶寛督责之威少缓迂愚之咎其爲欣幸难具名言
　　贺两浙呉运使啓
　　伏审显畴茂绩荣被涣恩躐中秘之英躔直西清之禁职使华増焕舆颂交归窃惟庆慰伏以某官德品自将风猷世济拨烦治剧允资应务之才足国裕民深得理财之术典司漕事协济军兴鈇钺有征既获出师之利舳舻相接居多主馈之功肆答贤劳用加异数尚委成于心计即驯致于从班某契共青衿情深白首直庐并列叨聨五阁之游使节下临实托二天之庇其如欣颁莫究名言
　　与浙东提举韩学士啓
　　比者闵劳侍从得请便安蒙换职于西清俾守藩于东道恩私则厚寄任匪轻夫何不敏之姿能副惟良之目頼使辉之攸芘知吏议之可逃伏惟某官庙琏凝珍庭兰擢秀家声济美聿持一道之权属部依仁载托大门之契将欵承于规诲以自警于昏蒙欣幸之私名言曷既

　　钦定四库全书
　　北海集巻三十二　　　　宋　綦崇礼　撰啓
　　贺陈运使啓
　　宠即家居起乗使传里闾歆艳争观昼锦之荣道路光辉共仰皇华之盛声传属部喜动舆情恭惟庆慰伏以运使显谟学贯圣言识周世务畿东将命化行邹鲁之间江表于蕃政出龚黄之右长才屡试嘉誉益髙顷值六飞逺廵二淛宿师遣戍实先军食之忧挽粟飞刍独委计台之重勤劳既久眷注弥深暂更乡部之雄行践禁途之宻某比縁扈从每接从容使节中移方动分襟之念郡符左佩愿谐托芘之私欣幸交怀名言曷既
　　与运使王右司啓
　　比者闵劳侍从得请便安蒙换职于西清俾守藩于东道甫辞轩陛即见吏民行无信次之淹居有登临之胜览山川而信美惜风俗之寖移葢凋残未复于平时而闲静已成于虚语提封八县帑乏见储领帅七州兵徒虚籍废樽爼啸谈之乐供米盐期防之忧岂其衰懦之姿堪此剧烦之寄幸使星之在次知德宇之攸归第窃余光足安孤迹伏惟某官才猷髙世德器加人参裁庶政之源曽居宰士转漕三呉之境实重外台将径跻于从班宁久勤于使指頋是斗筲之用止更文字之官初乏吏能未通财计本于惠养或能尊仲郢之言拙在催科其敢避道州之考尚頼照知之素得寛督责之威欣悚兼深名言曷既
　　答两浙朱运使啓
　　日者使华临辱初瞻宪斧之威宸綍褒陞遂托计台之庇仰二天而窃喜驰尺牍以未遑光沐贻书久稽报礼虽旷怀宏度何所不容而失礼后时谁执其咎迨缄縢之甫就属旌节之方西徃使空还私诚莫达重惟逋慢深切悚惶尚凭知照之深矜此拙疎之素风猷强济德宇恢闳含香握兰髙列郎官之宿飞刍挽粟载驰使者之星更中外以俱宜处剧繁而弥裕日千金之费姑借长才岁九迁之荣即还近着其如钦颂曷究名言
　　答江西逄运使啓
