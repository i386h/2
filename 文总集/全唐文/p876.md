<!-- { "loadSidebar": true } -->
    礼部奏每岁贡人依乡举里选，敕令议者。谨按夏之政尚忠，殷之政尚敬，周之政尚文，然则文与忠、敬，皆统人之行也。且谥号述行，美极於文，文兴则忠、敬存焉。是故前代以文取士，本文行也。由词以观行，则及词也。宣父称颜子不迁怒，不贰过，谓之好学，至乎《春秋》，则游夏之徒不能措一词，不亦明乎？间者礼部取人，有乖斯义。《易》曰：“观乎人文，以化成天下。”《关雎》之义曰：“先王以是经夫妇，成孝敬，厚人伦，美教化，移风俗。”盖王政之所由废兴也，故延陵听诗，知诸侯之存亡。今试学者以帖字为精通，而不穷旨义，岂能知迁怒、贰过之道乎？考文者以声病为是非，而惟择浮艳，岂能知移风易俗化天下之事乎？是上失其源，而下袭其流，乘流波荡，不知所止，先王之道，莫能行也。夫先王之道消，则小人之道长；小人之道长，则乱臣贼子由是生焉。臣杀其君，子杀其父，非一朝一夕之故，其所由来者渐矣。渐者何？谓忠信之陵颓，耻尚之失所，末学之驰骋，儒道之不举，四者皆由取士之失也，夫一国之士，系一人之本，谓之风。赞扬其风，系卿大夫也，卿大夫何尝不出於士乎？今取士试之小道，而不以远者大者，使干禄之徒，趋於末术，是诱道之差也。夫以蜗蚓之饵，杂乘沧海，而望吞舟之鱼至，不亦难乎？所以垂乘饵者皆小鱼，就科目者皆小艺。四人之业，士最关於风化。近代趋仕，靡然同风，致使禄山一呼而四海震荡，思明再乱而十年不复。向使礼让之道宏，仁义之风著，则忠臣孝子，比屋可封，逆节不得而萌也，人心不得而摇也。且夏有天下四百载，禹之道丧，而殷始兴焉。殷有天下六百祀，汤之法弃，而周始兴焉。周有天下八百年，文武之政废，而秦始并焉。观三代之选士任贤，皆考实行，故能风俗淳一，运祚长远。秦坑儒生，二代而亡。汉兴，杂三代之政，宏四科之举，西京始振经术之学，东京终持名节之行，至有外戚窃位、强臣擅权、弱主孤立、母后专政，而社稷不陨，终彼四百，岂非学行扇化于乡里哉？厥後文章道弊，尚於浮侈；取士术异，苟济一时。自魏至隋，仅四百载，三光分景，九州阻域，窃号僭位，德义不修，是以子孙速颠，飨国咸促。国家革魏、晋、梁、隋之弊，承夏、殷、周、汉之业，四奥既宅，九州攸同，覆焘亭育，合德天地，安有舍皇王举士之道，从乱代取人之术？此公卿大夫之辱也。杨绾所奏，实为正论。然自典午覆败，中原板荡，戎狄乱华，衣冠迁徙，南北分裂，人多侨处。圣朝一平区宇，尚复因循，版图则张，闾井未设，士居乡土，百无一二，因缘官族，所在耕筑，地望系数百年之外，而身皆东西南北之人焉。今欲止依古制，乡举里选，犹恐取士之未尽也，请兼广学校，以宏训诱。今两京有太学，州县有小学，兵革一动，生徒流离，儒臣师氏，禄廪尚无，贡士不称行实，胄子何尝讲习？独礼部每岁擢甲乙之第，谓宏将劝，不其谬欤？祗足长浮薄之风，启侥幸之路矣。其国子博士等，望加员数，厚其禄秩，选通儒硕生，间居其职。十道大郡，量置大学馆，令博士出外兼领，郡官召置生徒，依乎故事。保桑梓者，乡里举焉；在流者，庠序推焉。朝而行之，夕见其利。如此，则青青不复兴剌，扰扰由其归本矣。人伦之始，王化之先，不是过也。谨议。
    ○工部侍郎李公集序
    《易》曰：“观乎天文，以察时变；观乎人文，以化成天下。”然则唐虞赓歌，殷周《雅》、《颂》，美文之盛也。厥後四夷交侵，诸侯征伐，文王之道将坠地。於是仲尼删《诗》、述《易》作《春秋》，而叙帝王之书，三代文章，炳然可观。洎骚人怨靡，扬、马诡丽，班、张、崔、蔡，曹、王、潘、陆，扬波扇飙，大变风雅，宋、齐、梁、隋，荡而不返。昔延陵听乐，知诸侯之兴亡。览数代述作，固足验夫理乱之源也。皇唐绍周继汉，颂声大作，神龙中兴，朝称多士。济济儒术，焕乎文章，则我李公，杰立当代。於戏！斯文将丧久矣！习郑卫者，难与言《咸》、《<音>之》节；被毡裘者，难与议周公之服。而公当颓靡之中，振洋洋之声，可谓深见尧舜之道、宣尼之旨，鲜哉希矣！观作者之意，得《易》之变，知《书》之远，究《诗》之微，极《春秋》之[B14A]贬，可谓孔门之弟、洙泗遗徒。至其逸韵，扬波扇飙，糟啜ㄤ，时有婉丽之什、浮艳之句，皆牵於诏旨，迫於时事，然亦言近而兴深，语细而讽大，罔有不含六经之奥义，览者其知夫子之墙乎？至先大夫与公有皮、鲍之知，公嗣子吏部侍郎季卿与至有声誉之好。德业度量，弱岁闻之於趋庭；文学编简，中年得之於吏部。所见异辞，所传异文，敢不序焉？夫其游夏之文学，不备颜子之德行；许、郭之机览，未闻班、张之赞述。而公文与行协，识与才并，是故大名震於当代，德庆流於後叶，不其伟欤！
    ○送蒋十九丈奏事毕正拜殿中归淮南幕府序
    天子以淮海多虞，黎人未，命旧相崔公董之。公以封略所覆，澄清是图，辟柱史蒋公佐之。如翰负风，以石投水，於兹五稔，方隅克定。乃朝天阙，将命述职，帝用嘉之，进其命秩。七月流火，言旋幕府，懿亲良朋，宠行惜别。曰：兵兴十年，九州残弊，生人凋丧，植物耗竭，行者罹锋刃之艰，处者困求夺之累，岂不以连率之败类、使臣之无耻？独扬州一隅，人尚完聚，屡遇海岛震荡，再当河南离叛，亟供职役之繁，而室家相保，耕绩未罢，得非崔公之贤乎？公之贤而其佐可知矣。今朝廷多故，戎狄未服，塞门不扃，人心惊骇。鱼盐之殷，舳舻之富，海陵所入也。齿革羽毛，元玑组，东南所育也。匡时之谟，富人之术，幕府所画也。岂伊方隅是赖，得不勉欤？时临歧赠言，盍各有望，众君子之志其诗乎？
    ○送于兵曹往江夏序
    予谪居洞庭，岁三秋矣。有客自蜀浮舟来者，则河南于侯。能读古人书，辨当世务，年迩四十，犹沈下位。为静者之尚退乎？先达之怠贤乎？与子登丽谯，缘岛屿，一时累月，多情甚欢，忽然挂帆，告我行迈，岂非穷辙不能濡故也？冯翊太守王公，移镇武昌，好贤下士，所以衣缝掖袭艺文者，归之如川，吾子东行，谓得时矣。
    ○送李兵曹往江外序
    千里之马，维而不驭，则意在空谷，而远思丰草；累鸷之鹗，而不搏，则心在穷徼，而愈怀□霄。是以济时命代之才，或湮沦未遇之士，眇然在沧海之上、扁舟之中矣。李侯吾之鲍子也，我知其为人，立身清而廉，从政敏而达，内以孝悌著，外以信义称。嘉辰良宵，清话，又足见林宗高识、叔度洪量，一命佐邑，非以政学也；再命环卫之曹，非为官择也。徒栖迟下位，禄未代耕，是以去游镜亭，探禹穴，水宿□卧，弥年始还。今又匹马出关，舣舟洛下，念安石东山之赏，怀子猷剡溪之兴，何□思浩荡，而野情寥廓哉？予困於徒劳，累及五斗，沈风波之裹，长吏之前，岂沧洲远蹈之情、南阳躬耕之意？临歧对酒，有愧长剑。想子行迈，路经夷门，见颍川陈兼、河南于ν，为问道心无恙、星鬓如何，宿昔屡空，复为安邑也。予近得阴君秘诀，之北方河车郊原近山，金鼎夕燎，秋来气冷，炉火适宜，刀圭一开，与子携手。
    ○沔州秋兴亭记
    左阳而舒，在阴而惨，性之常也；履险而栗，涉夷而泰，情之变也。观揖让而退，睹交战而竞，目之感也；闻《韶》、《》而和，聆郑卫而靡，耳之动也。夫其舒则怡，惨则悴，栗则止，泰则通，退则无咎，竞则有悔，和则安乐，靡则忧危，性情耳目，优劣若此。故君子慎居处，谨视听焉。沔州刺史贾载，吾家之良也。理沔州未期月，而政通民和。於听讼堂之西，因高构宇，不出庭户，在□霄矣。却负浸，阅吴蜀楼船之殷，览荆衡薮泽之大。自公退食，游焉息焉。图书在左，翰墨在右，鸣琴洋洋，亦有旨酒，性得情迁，耳虚目开。且处动则倦，理倦莫若静；处静则明，惟明以理动。穷则变，变则通，通则久。今沔州灵府怡而神用爽，政是以和。观其前户後牖，顺开阖之义，简也；上栋下宇，无雕斫之饰，俭也。简近於智，俭近於仁，仁智居之，何陋之有？况乎当发生之辰，则攒秀木於高砌，见莺其鸣矣；处台榭之月，则纳清风於洞户，见暑之徂矣。洎摇落之时，则俯颢气於轩槛，见火之流矣；值严凝之序，则目素彩於檐楹，见雪之纷矣。政成讼清，体安心逸，而诗人之兴，常在四时。四时之兴，秋兴最高，因以命亭焉。余自巴邱徵赴宣室，歇鞍棠树之侧，解带竹林之下，嘉其俯仰，美其动息，乃命进牍抽毫以记之。
    ○虎牢关铭（并序）
    天地定位，三川据其极；王侯设险，虎牢拥其要。扼之以五岳，维嵩焉；迫之以四渎，洪河突焉。宜其咽喉九州，阃阈中夏，赞经纶之攻拒，却枪之陵暴。若乃金火代变，山河分裂，胁从力争，议散约解。时则汉祖守之以临山东，坐清三齐，强楚踯躅而不进。及夫隋氏失驭，中原板荡，封豕荐食，龙战元黄。时则太宗据之以拒河朔，克擒鬼夏，伪郑袒缚而请命。於戏！自周室微弱，虎狼并吞，盛衰千祀，正闰更王，而政和民安，一统长久，汉氏昭於前载，我唐光於兹日，其创业之主，戡难定功，咸在斯在，意者天开险固，为霸王之器乎？圣作功业，知冥之意乎？不然，何元期时事，影响之若此也？又闻诸《郑志》曰：“制岩邑也，虢叔死焉。”而唐汉绍兴，得非山灵河神，正直是辅，乃知英雄者不独恃险，而颠沛者在於凉德欤！天宝七载，至自宋都，西经洛阳，歇鞍登兹，怀古钦望。览山河之壮丽，想威灵而咫尺，慨然有怀，敢献铭曰：
    邈矣维嵩，峻极於天。磅礴崔嵬，北临洪川。岳渎会险，蹙圻封泉。实开虎牢，作固伊。维兹虎牢，天设巨防。攻在坤下，拒在离旁。昏恃以灭，圣凭而王。峥嵘豁呀，孟门相向。伊昔汉祖，戡秦统周。敌相及，此焉淹留。终夷海表，遂割鸿沟。乘衅而东，奄有九州。隋氏败绩，黎人艰阻。帝命太宗，陈师鞠旅。铁骑撙撙，□旗容与。擒夏克郑，在此一举。日月永清，昆虫得所。岁在戊子，西经登兹。祗圣肃然，悯亡凄其。虢叔反道，复隍师。项氏烹苛，莫能守之。险易同途，成败异时。德不在鼎，王孙布词。三苗不循，魏武忸怩。逆失顺获，古今同期。申鉴勒铭，庶警将来。
    ○旌儒庙碑
