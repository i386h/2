<!-- { "loadSidebar": true } -->
　　嘉靖壬戌季秋刻曲阜先祖文昭公奏议成龙于是心窃自喜葢此集在永乐间为高祖恭惠处士府君所刻厯年滋久寸木无存幸有遗编犹可玩读久欲复梓以贫无赀未能也即今窃稍义庠乃获辍俸鸠工并刻曽氏世德遗书而于此集则别帙焉仍旧本也于戏公之文章德业着于当时光于信史固不待此而后传然尊祖敬宗之心龙实不能自巳兹故敬述我高祖之事而窃喜焉以纪其成高祖讳住字汝愚别号耕钓翁世守文献善行具载郡邑志乡人私諡曰恭惠处士云望后四日庚子裔孙翔龙谨书于常州之青云公署万厯四十年男适重刋
　　奏议遗集后序
　　公所著书十数种种数十巻而奏议三十巻其一也公治平中举进士厯官中外有声防修仁英两宗正史进史馆已擢起居舍人慨然以谠论自任繇太后柄臣与夫郊禋大典国故民艰率引经执义轨诸道而止故当时直声振朝野屹为三朝型范而奏议亦以大行于世由宋而来宇宙凡几大变书半燬兵燹思孔大惧久且益湮乃从先代所贮丛书中得公遗奏议若干篇厘为上下集诸诏诰制表文若诗附焉缮写竟付之梓以示将来呜呼公独以文垂世哉践更数州则闿泽覃布史称公儒者有能吏才冠宋中叶而山杨氏推公前辈风流慎重得大臣体岂所谓在国美俗在朝危行者耶独慨公著述甚繁弗获尽流于后使览遗编者睠焉不胜散佚之感是为恨耳公之兄舍人公元丰稿世多传之乃隆平一书先人珍袭顷尝出而刻焉公为孔十九世祖顾无能博采全书绍而明之岂书之传亦有数耶刻成聊纪其槩用寄祖德之思云二十四世裔孙思孔撰











　　曲阜集巻四
