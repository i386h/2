<!-- { "loadSidebar": true } -->
    门下：理人之吏，深诫於数易；度才而迁，必凭於久次。朝议大夫使持节都督越州诸军事守越州刺史元彦冲等，干能自达，政术有闻。化行一郡，并逾四念，克慎终始，不愆名实。宜有递迁，更膺分命。《书》不云乎，“三载老绩，黜陟幽明”。旧章则然，古制斯在。今所进转，皆为限约。并须画一，无相夺伦，庶惩欲速之人，将致有常之化。凡厥共理，宜悉其心。可依前件。
    ○授崔翘等诸州刺史制
    门下：中散大夫前使持节滑州诸军事守滑州刺史上柱国崔翘等，词学为门，贞廉作吏，并久从官序，能效公心。礼及既祥，皆闻於俯就；才有所，宜在於分官。可依前件。
    ○授宋樽等诸州刺史制
    门下：朝议大夫前使持节仙州诸军事守仙州刺史上柱国宋樽等，或郡国良吏，或朝廷吉人，咸励厥躬，克勤於位。循名考行，揆务量能，宜受命於分官，俾呈才於庶绩。可依前件。
    ○授张敬舆等诸州刺史制
    门下：大中大夫使持节郑州诸军事守郑州刺史上柱国张敬舆等，克修名操，久践衣冠，咸适用於当时，各效能於列郡。风谣具举，岁序皆深。曾是移官，用叶平分之义；或因去职，宜承并命之恩。可依前件。
    ○授翟璋等诸州刺史制
    门下，中散大夫守将作少匠上柱国翟璋等，名迹修谨，艺能该博，或累升清秩，或久践通班。三年有成，各呈才於外郡；庶官无旷，咸励节於中朝。重寄所难，分忧是属，宜膺稍迁之举，用叶汝谐之命。可依前件。
    ○授秦昌舜等诸州刺史制
    敕：中散大夫守常山郡太守秦昌舜等，器能足用，政术多方，顷在列藩，皆闻致理，或居官已久，或去职当迁。长史缺官，中朝慎择，宜膺并命，更委亲人。可依前件。
    ○授刘体微等诸州刺史制
    门下：大中大夫前使持节郑州诸军事守郑州刺史上柱国博阳县开国男刘体微等，器能具举，言行兼资，尝践郎官，频更吏职。令名无替，成绩有闻，宜受任於藩邸，俾荣迁於郡国。可依前件。
    ○授裴炜等诸州刺史制
    门下：中大夫前守安定郡太守裴炜等，位分中外，名著朝廷，或课绩多年，或招辑成政。礼云终服，官以授人，旧章斯在，新命宜及。俾膺藩岳之任，更展循良之称。可依前件。
    ○授魏哲等诸州刺史制
    门下：前歙州刺史魏哲等，以能入仕，以废疾官，顷会罢归，亦云淹久。勿药有喜，既善摄生之术；度材而用，宜承举滞之恩。可依前件。
    ○授李朝等诸州刺史制
    门下：亳州刺史李朝等，并膺时选，俾践官资，才器则殊，行能皆著。或居丧之礼，俯就於外除；或同气之亲，有妨於联事；或近停郡职，或久滞王门。宜各稍迁，俾从分命。可依前件。
    ○授李良等诸州刺史制
    门下：守太子中允李良等，早推言行，兼有干能，从官必闻，服勤斯久。分忧是属，慎择为难，宜副恤人之心，俾谐良吏之选。可依前件。
    ●卷三百十
    ☆孙逖（三）
    ○授王忠嗣同陇右节度副使制
    门下：陇右破吐蕃跳荡功专知节度行军兵马使游击将军守右威卫翊府左中郎将赐紫金鱼袋王忠嗣，出自将门，习於军政，智谋足用，材艺超伦。顷在河陇，备彰诚节，持兵所向，料敌无遗，挫其侵轶之师，收其要害之地。念切斯在，议赏攸归，宜复旧官，置同正员。仍同陇右节度副使依前专知兵马，先有勋、封，并宜如故。
    ○授马元庆河西节度副使制
    敕：云麾将军右骁卫将军员外置同正员幽州节度副使上柱国马元庆，名重武臣，才优将略，有刚勇以制敌，能廉干而成务。河湟作镇，戎狄是虞，既资攻守之术，宜佐军州之任。可充河西节度副使判凉州长史兼赤水军副使仍都知兵马使，馀如故。
    ○授李林甫兼河西节度等使制
    门下：天讨有罪，未可去兵，帝赍良弼，自资决胜。金紫光禄大夫兵部尚书兼中书令持节经略支度营田大使知节度事集贤院学士修国史上柱国晋国公李林甫，高操命代，特秀生人，公忠为百度之贞，文武成万邦之宪。自登上相，兼委中权，克致时和，且闻戎捷。逾陇之外，已恢帷幄之谋；涉河而西，更是辅车之。势欲惩猾夏，必在夹攻，宜以三事之谟，遥制两军之律。可兼充河西节度经略支度营田长行转运九姓等使节度赤水军事仍判凉州事，馀并如故。
    ○授卢朔莱州长史薛重辉括州长史制
    门下：朝散大夫行太原府太谷县令容城县开国子卢朔、朝请大夫行太原府榆次县令薛重辉等，咸以班列，迁於令长。虽恭所职，或异其能，工则度材，人无求备，宜从近邑，俾佐远藩。朔可行莱州长史，重辉可行括州长史，散官如故。主者施行。
    ○授杨行审灵州长史仍充六城水运使制
    门下：朝散大夫守凉州都督府司马河西转运判官柱国杨行审，雅推干术，兼有权谋，顷在武威，克修官政；类能而举，宜增郡佐之秩；从帅而迁，仍统军城之务。可守灵州都督府长史仍充六城水运使，散官、勋如故。
    ○授杨戬华州长史制
    门下：岐州司马杨戬，修身自久，从政亦淹，凡所效官，皆闻著称。三辅之郡，贰职为难，宜易务於岐，俾迁荣於河华。可华州长史，散官如故。
    ○授韦景远犍为郡长史韦履言仁寿郡长史制
    门下：益州蜀县令韦景远、郫县令韦履言等，各因常调，俱在亲人，虽清白自持，而方圆未适，使者所奏，应非百里之才；官政式殊，俾佐六条之职。景远可行犍为郡长史，履言可行仁寿郡长史。
    ○授李践由安州别驾李惟可鄂州别驾制
    门下：朝议大夫前使持节房州诸军事守房州刺史上轻车都尉李践由、朝议大夫行蕲州司马护军李惟可等，出自士林，频迁官序。或方圆异用，道有变通；或昆友同官，法宜回避。俾从新命，用协旧章。践由可守安州都督府别驾，散官如故；惟可可鄂州别驾，官勋如故。
    ○授李裕邓州别驾魏德州别驾制
    门下：正议大夫前使持节泗州刺史上柱国（阙一字）山县开国子李裕、朝议大夫前使持节泗州刺史上柱国开国男魏等，咸资旧德，早践通班，顷坐微瑕，因从免职。贤哲之後，可以劝能；邦国之功，期於补过。裕可行邓州别驾，可守德州别驾，勋、封如故。
    ○授萧诚宏农郡别驾制
    敕：朝请大夫南阳郡长史员外置同正员上柱国萧诚，早因才艺，久践荣班，顷涉微瑕，未为深累。佐郡之职，冗员颇多，既有命於省官，俾稍迁於近服。可守宏农郡别驾，散官如故。
    ○授李廷珍沂州司马制
    敕：朝议郎行右领军长史李廷珍，爰以畴人，遂居先职，不修其任，是旷於官。历象之司，既非适用；海沂之佐，俾效所能。可行沂州司马员外置同正员。
    ○授李庭芝绛州司马制
    门下：行栎阳县令李庭芝，行能通敏，政术优长，有士族之令名，是王畿之良吏。在官既久，成效则多，宜佐雄藩，俾增荣秩。可行降州司马，散官如故。
    ○授梁炫吨州司马制
    敕：播州司户参军员外置同正员江南西道采访使判官梁炫，才堪应物，累则因人。近佐澄清，颇彰勤苦，以兹补过，因可收长。宜迁贰郡之荣，式允连率之荐。可郢州司马员外置同正员。
    ○授严正诲博州司马制
    门下：朝散大夫行司农寺丞摄殿中侍御史专知太仓出纳使借绯鱼袋严正诲，颇有吏能，累迁官守，况所效职，必闻其政。出纳之吝，或未当才；邦国之功，期於佐理。可博州司马，借绯鱼袋如故。
    ○授韦由太原县令程若水守太子中允制
    门下：朝议大夫守太子中允韦由太常丞长清县开国男程若水等，或业擅乡族，恩延将相，咸以人才，累升官叙。北京理剧，东朝议，宜膺并命，以叶类能。由可守太原县令，若水可守太子中允，散官如故。
    ○授徐钧南海县令制
    敕：行晋州神山令徐钧，干以立身，果於从政，频更所职，颇效其能。言念远人，实资良吏，既有使臣之荐，宜迁宰邑之荣。可广州南海县令。
    ○授崔纶郫县令制
    敕：益州大都督府仓曹参军崔纶，顷为郡掾，兼佐军麾，清干有闻，公勤亦著。名当岁调，才应时须，宜迁宰邑之荣，式允使臣之荐。可益州郫县令。
    ○赠废太子承乾恒山愍王制
    门下：理天下者，必宏於在宥；厚仁德者，莫尚於追远。故废太子承乾，昔在先朝，长陷深过，因是殛窜，至於沦没。虽臣子之罪，义则不私；而骨肉之亲，情则无绝。况年代浸远，兴废宜（阙）言念往时，已申公葬。将崇後命，是锡王章，式遵仍旧之封，更表易名之谥。可赠恒山愍王。
    ○封李林甫晋国公牛仙客国公制
    门下：劝赏者，国之端，既著酬庸之典，俾彰为善之制。中书令李林甫，天实挺生，郁为良佐；工部尚书同中书门下三品牛仙客，国之名器，特表忠臣。能协乃心，以成大政，亟多启沃，闻所未闻。导以化源，驱之仁寿，遂令天下，人尽知禁。断狱数十，殆至无刑，所以比迹於成康，高步於文景。用人多矣，方获我心，况知无不为，革庶务，损繁取要，无往不通。古者裒有德，赏有功，今乃法悬不用，德教云洽，叶赞之道，功则茂焉。宜共增封，特开井赋。林甫可封晋国公，仙客可封国公。主者施行。
    ○张均袭封燕国公制
    门下：正议大夫行尚书兵部侍郎上柱国张均，传ぷ济美，锡履承荣，有构厦之环材，为弗刂钟之利器。嗣其先职，且历缙□之司；缵乃旧封，更开去社之国。可袭封燕国公，食邑三千户。主者施行。
    ○封李岫长乐县侯制
    门下：朝议大夫守卫尉少卿上柱国清水县开国伯李岫，操清行洁，学敏词优，克荷教忠之训，以成资敬之德。属交神有庆，布泽无偏，赐级之荣，既覃於良相；推恩之典，宜及於名卿。俾增锡土之封，用表传ぷ之业。可封长乐县开国侯，食邑一千户。主者施行。
    ○授牛仙童内谒者监制
    敕：奉议郎行内侍省奚官局令护军牛仙童，修身淑慎，从事忠公，夙夜惟勤，出入无悔。不有赏善，何以劝能？宜进官荣，且增章服。可内侍省谒者监，仍赐绯鱼袋。
    ○封牛仙客妻王氏国夫人制
