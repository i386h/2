<!-- { "loadSidebar": true } -->
　　有旧典，舅氏一人封也。吾非谦而不为，诚昧所可耳。今水旱连年，民流满道，至有饿馁者。而欲施封爵，上行之为失政，臣受之为丧躯，不可，明矣。先帝尝言：「诸王财令半楚、淮阳，吾子不当与光武帝子等。」今何以马氏比阴氏乎？且阴卫尉天下称之，省中御者出不及履而至门，此蘧伯玉之敬也，又有好贤下士吐握之名。亲阳侯虽刚强微失理，然有方略，据地谈论，一朝无双。原鹿贞侯勇猛诚信。此三人者，天下选臣，岂可及哉！马氏不及阴氏远矣。吾不才，夙夜累息，常恐亏先后之法，有毛发之罪，吾不释也。言之不舍昼夜，而亲属犯之不止，治丧起坟，又不时觉是，是吾言之不立，耳目之塞也。吾在万乘主，身服大练，食不求甘，左右旁人，无香薰之饰，衣但布帛。如是者，欲以身率服众也。以为外亲见之，当伤心自刻但发笑言太后素好俭。前过濯龙门上，见外家车如流水马如龙，吾亦不谴怒之，但绝其岁用，冀以默愧其心，而犹驽怠，无忧国忘家者。知臣莫若君，况亲属乎！（袁宏《后汉纪》十一，「建初二年四月，有司依旧典奏封诸舅。太后诏」。）
　　凡言事者，皆欲媚朕以要福耳。昔王氏五侯，同日俱封，其时黄雾四塞，不闻澍雨之应。又田分、窦婴，宠贵横恣，倾覆之祸，为世所传。故先帝防慎舅氏，不令在枢机之位。诸子之封，裁令半楚、淮阳诸国，常谓「我子不当与先帝子等」。今有司柰何欲以马氏比阴氏乎？吾为天下，而身服大练，食不求甘，左右但著帛布，无香薰之饰者，欲身率下也。以为外亲见之，当伤心自敕。但笑言太后素好俭。前过濯龙门上，见外家问起居者，车如流水，马如流龙，仓头衣绿衤，领袖正白。顾视御者，不及远矣。故不如谴怒，但绝岁用而已，冀以默愧其心，而犹懈怠，无忧国忘家之虑。知臣莫若君，况亲属乎？吾岂可上负先帝之旨，下亏先人之德，重袭西京败亡之祸哉！（《后汉·明德马后纪》。案：此诏三见，互有删节。）
　　◇报章帝重请封诸舅诏
　　吾反覆念之，欲令两善。岂徒欲获谦虚之名，而令帝受不外施之嫌哉！窦太后欲封皇父，曲周侯言，高祖要，无军功，非谒工不封。今马氏无功于汉，不得与阴、郭中兴之后等也。今辇毂下民食不造岁，汤火之忧也，柰何欲以此时封爵舅氏？令吾无面目于园陵，而令帝不知稼穑之艰难，不可，明矣。吾惧富贵重叠，若再实木，根必伤也。且人所以欲封侯者，欲以禄养亲，奉祭祀，身温饱也。祭礼则受大官之赐，其身则御府之余，尚未足邪？而必当一县封乎？吾计之孰矣，勿有疑。至孝之行，安亲为上。今遭变异，谷价数倍，忧惶昼夜，坐起不安，而欲违慈母之拳拳！吾素刚急，有胸中气，不可不慎。子之未冠，由于父母，已冠成人，则子之志。念帝，人君也，吾以未逾三年之故，自吾家族，故得专之。穰岁之后，行子之志。吾但当含饴弄孙，不能复知政。（袁宏《后汉纪》十一，「上固请封之。太后诏」。）
　　吾反覆念之，思令两善岂徒欲获谦让之名，而令帝受不外施之嫌哉！昔窦太后欲封王皇后之兄，丞相条侯言受高祖约，无军功，非刘氏不侯。今马氏无功于国，岂得与阴、郭中兴之后等邪？常观富贵之家，禄位重叠，犹再实之木，其根必伤。且人所以愿封侯者，欲上奉祭祀，下求温饱耳。今祭祀则受四方之珍，衣食则蒙御府余资，斯岂不足，而必当得一县乎？吾计之孰矣，勿和疑也。夫至孝之行，安亲为上。今数遭变异，谷价数倍，忧惶昼夜，不安坐卧，而欲先营外封违慈母之拳拳乎！吾素刚急，有胸中气，不可不顺也。若阴阳调和，边境清静，然后行子之志。吾量当含饴弄孙，不能复关政矣。（《后汉·明德马后纪》。案：此诏与袁宏《纪》亦互有删节。）
　　◇诏三辅
　　诸马婚亲，有嘱托郡县，干乱吏治者。以法闻。（袁宏《后汉纪》十一）
　　◇章德窦后
　　后，扶风平陵人，大司徒融之曾孙。章帝建初三年，立为皇后。和帝即位，尊为皇太后，临朝。
　　◇下窦宪邓彪等诏（章和二年三月庚戌）
　　先帝以明圣，奉承祖宗至德要道，天下清静，庶事咸宁。今皇帝以幼年，茕茕在疚，朕且佐助听政。外有大国贤王并为藩屏，内有公卿大夫统理本朝，恭己受成，夫何忧哉！然守文之际，必有内辅，以参听断。侍中宪，朕之元兄，行能兼备，忠孝尤笃，先帝所器，亲受遗诏，当以旧典辅斯职焉。宪固执廉让，节不可夺。今供养两宫，宿卫左右，厥事已重，亦不可复劳以政事。故太尉邓彪，元功之族，三让弥高，海内归仁，为群贤首，先帝褒表，欲以崇化。今彪聪明康强，可谓老成黄矣。其以彪为太傅，赐爵关内侯，录尚书事，百官总己以听，朕庶几得专心内位。於戏！群公其勉率百僚，各修厥职，爱养元元，绥以中和，称朕意焉。（《后汉·和纪》，又略见袁宏《后汉纪》十二，又见《艺文类聚》四十八，《御览》二百六，二百十引《汉官仪》）
　　◇和熹邓后
　　后讳绥，南阳新野人，太傅邓禹之孙。和帝永元七年选入宫，八年为贵人，十四年阴皇后废，立为皇后。元兴元年，殇帝即位，尊为皇太后，临朝。明年，安帝即位，犹临朝。永宁二年三月崩，年上一。凡临朝十七年。（案：殇帝诞甫百余日即位，邓后临朝，至安补帝永宁二年犹临朝，凡诏敕皆出邓后也。）
　　◇免马融制
　　融典校秘书，不推忠尽节，而羞薄沼除，希望欲仕州郡，免官勿罪。（《后汉·马融传》注引《融集》）
　　◇以张禹为太傅徐防为太尉诏（元兴元年十二月，殇帝初即位）
　　昔唐虞之盛，犹待四辅，周文之宁，实在多士。汉兴，旧制咸宜，保傅并建，左右以参听断。太傅禹，三世在位，黄发罔愆（《北堂书钞》五十九引《汉官仪》殇帝策，此下有「忠孝弥笃」四字）；司徒防，以台阁机密，施政牧守，竭力致身，先帝嘉之。其以禹为太傅，防为太尉，参录尚书事，百官总己以听政。（袁宏《后汉纪》十四，又见《艺文类聚》四十八引《汉旧仪》）
　　◇大赦诏（延平元年五月辛卯）
　　皇帝幼冲，承统鸿业，朕且权礼，佐助听政，兢兢寅畏，不知所济。深惟至治之本，道化在前，刑罚在后。将稽中和，广施庆惠，与吏民列始。其大赦天下。自建武以来，诸犯禁锢，诏书虽解，有司持重，多不奉行，其皆复为平民。（《后汉·殇纪》）
　　◇减服御诏（六月己未）
　　自夏以来，阴雨过节，暖气不效，将有厥咎。思惟愆失，深自克责（二语从袁宏《纪》补），寤寐忧惶，未知所由。昔夏后恶衣服，菲饮食，孔子曰：「吾无间然。」今新遭大忧，且岁节未和，彻膳损服，庶有补焉。其减太官、导官、尚方、内署诸服御珍膳靡丽难成之物。（《后汉·殇纪》。又见袁宏《后汉纪》十五，有删节。）
　　◇遣掖庭宫人诏（六月丁卯）
　　诏司徒、大司农、长乐少府曰：「朕以无德，佐助统政，夙夜经营，惧失厥衷。思惟治道，由近及远，先内扣外。自建武之初，以至于今，八十余年，宫人岁增，房御弥广。又宗室坐事没入者，犹托名公族，甚可愍焉。今悉免遣，及掖庭宫人，皆为庶民，以抒幽隔郁滞之情。诸官府、郡国、王侯家奴婢姓刘及疲癃羸老，皆上其名，务令实悉。」（《后汉·殇纪》）
　　◇举隐逸大儒诏（六月）
　　《易》称「天垂象，圣人则之」，又云「圣人之情见于辞」，然则文章之作，将以幽赞神明，变万物。秦燔《诗》《书》，礼坏乐崩。大汉之兴，拾而弘之。至乎元康、五凤之间，英豪四集，文章焕炳，《六经》之学，于斯为盛。自顷以来，学者怠惰，遂以陵迟。宜令公卿、中二千石各举隐逸大儒，硕德高操，以劝后进。（袁宏《后汉纪》十五，尚敏上疏陈兴广学校，于是诏。）
　　◇立安帝诏（八月）
　　先帝圣德淑茂，早弃天下。朕奉皇帝，夙夜瞻仰日月，冀望成就。岂意卒然颠沛，天年不遂，悲痛断心（袁宏《纪》作「朕抚育幼帝，日月有望，遭家不造，仍罹凶祸」）。朕惟平原王素被痼疾，念宗庙之重，思继嗣之统，唯长安侯祜，质性忠孝，小心翼翼，能通《诗》《论》，笃学乐古，仁惠爱下。年已十三，有成人之志（袁宏《纪》作「嶷然有成人之体」）。亲德系后，莫宜于祜。《礼》「昆弟之子犹己子」，《春秋》之义，为人后者为之子，不以父命辞王父命其以祜为孝和皇帝嗣，奉承祖宗，案礼仪奏。（《后汉·安纪》，又见袁宏《后汉纪》十五）
　　◇检敕外戚诏
　　每览前代外戚宾客，假借威权，轻薄讠忽讠同，至有浊乱奉公，为人患苦。咎在执法怠懈，不辄行其罚故也。今车骑将军骘等，虽怀敬顺之志，而宗门广大，姻戚不少，宾客奸猾，多干禁宪。其明加检敕，勿相容护。（《后汉·和熹邓后纪》「殇帝崩，太后定策立安帝，犹临朝。诏告司隶校尉、河南尹、南阳太守」）
　　◇以王涣子石为郎中诏（永初二年）
　　夫忠良之吏，国家所以为理也。求之甚勤，得之至寡。故孔子曰：「才难，不其然乎！」昔大司农朱邑、右扶风尹翁归，政迹茂异，令名显闻，孝宣皇帝嘉叹愍惜，而以黄金百斤策赐其子。故洛阳令王涣，秉清修之节，蹈羔羊之义，尽心奉公，务在惠民，功业未遂，不幸早世，百姓追思，为之立祠。自非忠爱之至，孰能若斯者乎！今以涣子石为郎中，以劝劳勤。（《后汉·王涣传》）
　　◇禁洪荐新味诏（永初七年正月）
　　凡供荐新味，多非其节，或郁养强孰，或穿掘萌芽，味无所至，而大折生长，岂所以顺时育物乎？传曰：「非其时不食。」自今当奉祠陵庙及给御者，皆须时乃上。（《后汉·和熹邓后纪》）
　　◇诏河南尹邓豹等（元初六年）
　　吾所以引纳群子，置之学官者，实以方今承百王之敝，时俗浅薄，巧伪滋生，《五经》衰缺，不有化导，将遂陵迟，故欲褒崇圣道，以匡失俗。传不云乎：「饱食终日，无所用心，难矣哉！」今末世贵戚食禄之家，温衣美饭，乘坚驱良，而面墙术学，不识臧否，斯故祸败所从来。永平中，四姓小侯，皆令入学，所以矫俗厉薄，反之忠孝。先公既以武功书之竹帛，兼以文德教化子孙，故能束修，不触罗网。诚令儿曹上述祖考休烈，下念诏书本意，则足矣。其勉之哉！（《后汉·和熹邓后纪》）
　　◇遗诏（永宁二年二月）
