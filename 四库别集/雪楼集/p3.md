<!-- { "loadSidebar": true } -->
　　报功王者之令典显亲人子之至情矧世笃于忠贞宜上寻其渊懿爰加赠锡以极褒崇具官某故曾祖父某凉土竒材金方间气功名著代未应谢艾之可专器识絶伦岂独韦宗之所覩睠惟良嗣入作荩臣迄流庆于孙曾亶有光于家国兹用指魏邦而啓宇遵周法以易名六字表功三能开府顾遗荣之甚腆非盛徳其孰堪于戏七世侍中盖不坠日防之训四朝元老又安知长乐之夸英爽故存钦承毋怠可
　　故曾祖母梁氏追封魏国夫人制
　　齐夫人三初未闻于王命汉侍中七世共美于家风睠我臣上扬其祖祢伉俪之重褒防是宜具官某故曾祖母梁氏西方之美人东汉之旧族君子偕老相大国而显诸侯天下复平居北堂而称命妇赏既延于后嗣位盍正于小君盖考徳必论其世者欲浚忠厚之源列爵必从其夫者以着贞顺之効兹为懿泽尚贲幽扃可故祖父锡哩特赠推忠佐命宣力功臣开府仪同三司太师上柱国追封魏国公諡贞献制
　　云台烟阁居多故国之臣玉阙金城代有良家之子世虽殊而事不异功若旧而报则新具官某故祖父某胄出相门身逢圣运窦融朝汉义固取于尊王由余入秦功不逾于定霸孰若攀龙而附鳯讫观归马而放牛蔚为将帅之良兼寄兵民之重光辅五朝之弓劒开万里之版图垂裕本支流芳简册是用表勋作諡建府经邦仍申胙于大名俾从歆于显考备于追饰慰此遗忠噫始赏而复公侯事信有超于徃牒受祉而施孙子灵其不昧于宠章可
　　故祖母田氏追封魏国夫人制
　　因亲以显亲大父之功已报无爵而从爵小君之号宜加典礼是常哀荣斯至具官某故祖母田氏毓珍令邃主馈髙华谅每戒于怀安故首明于归徃聿致登坛之拜终膺胙土之恩为室家之道其义丰为子孙之谋其効逺足光内则盍列世封噫五楘诗存无复平生之闵六珈仪盛犹当永世之传歆此明纶安于显祐可故父资徳大夫云南等处行中书省右丞赠银青荣禄大夫平章政事諡毅敏阿噜加赠秉忠执义威逺功臣开府仪同三司太师上柱国追封魏国公改諡忠节制
　　衽金革而不厌劲气犹生闻鼓鼙而兴思遗忠可録矧此岩廊之彦乃其堂构之良宜洊追崇用垂广劝具官某故父某官赠某官某堪舆伟器阀阅名流耿上谷之有弇克当父任李西平之得愬足绍家门七纵七擒百战百胜威憺羌髳之外境逾秦汉之先筹畧无遗旬宣不废顾王旅甫临于交趾而将军乃病于壶头遂致其身式开厥后兹用增封大国进列上公号以显庸諡以协行表邦家之八柱视宰路之多仪祖祢均恩闺门与庆匪独荣其幽壤抑以视于昕朝噫保乂王家永念为臣之不二光昭令徳亦惟有子之能贤宠秩有章歆嘉无斁可
　　故母王氏追封魏国夫人制
　　积行累功爰致上公之位抗尊齐体宜从大国之封用衍殊荣式绵遐庆具官某故母王氏清心玉映淑徳兰芳彤史增华内则素宜于家室绥章延宠中权获展于边陲克相令终俱膺燕誉彞鼎之刋不泯庭阶之祚未央衮绣有严祎褕斯称以申夙夜儆戒之劝以慰雨露凄怆之怀噫侯母通籍禁中惜徒存于旧典将军题碑墓上庻共享于荣名可
　　荣禄大夫遥授平章政事中政使翰林学士承防兼修国史三寳努特授金紫光禄大夫上柱国遥授中书左丞相封蒲国公余如故制
　　笃近举逺盖有国之规崇徳象贤乃为臣之盛美虽已班于宰路犹未究于宠章洊锡殊荣于昭异眷具官某名家令器治世通材知无不为将顺之忠夙着行思可乐显扬之孝弥彰肆予临御之初与有翊扶之绩爰跻迩列仍长禁林念旦夕承辟之孔勤信夙夜在公而无忝克循先烈亶谓世劳用啓誓于山河并申名于柱石服兹新命践厥旧官于戏日防之侍汉宫遂流芳于七叶伯冏之为周正因托誉于百篇罔俾前修独专徃牒可
　　张氏第二代嗣师封正一嗣师太清演教妙道真君制
　　盖闻古先哲王莫不以清静宁民为本公孙有大隗之访陶唐有赤水之徃所以博求至理在宥天下也朕甚慕之张氏正一之教其几是乎今有司以嗣师位号为请惟师嗣守道器遗荣冲引尚安所事名然继宗开绪纳俗安善之迹不可弗表也宜有显称以致遐仰可张氏第三代系师封正一系师太清昭化广徳真君制
　　道之大原出于天而成之在人有汉天师之绪逺矣防其子孙善世善承不怠益大孰济登兹是以代有异人出禆治化朕既加号于嗣师而系师景行焯灵昭于简册渺然自防功成不居经不云乎上徳不徳是以有徳可
　　资徳大夫中书左丞刘正故祖父聚赠资徳大夫中书右丞追封清国公諡昭懿制
　　惟祖宗之于子孙犹水木之有源本末之茂者本必大流之深者源必长睠予近弼之忠良亶自前人之积累具官刘某故祖父某重珪叠组之名裔三百余年之故家当世未夷含章不耀居家理而宗族称其孝与人善而乡党服其仁积是庆余克昌厥后迨其孙而始大尽为臣之匪躬法度森严而台阁风生政事亷平而声誉日着朕博询于舆论俾佐秉于国成嘉乃贤劳推其所自是用晋登宰路陞锡崇阶开大国之新封稽易名之旧典以光幽壤以示昕朝于戏忠孝以事其君尚不负传家之托公侯必复其始庻几发潜徳之光顾尔英灵服我休命可
　　故祖母何氏追封清国夫人制
　　夫有克家之妇教子以施于孙国推追逺之恩尊祖以及其妣眷予丞弼锡以宠褒具官刘某故祖母何氏慈孝着于闺门勤俭刑于宗族卿慙于长嗟家世之中微徴后有謩幸公侯之始复雪涕指墓碑而激厉延师资经训之菑畬迨至成人遂登膴仕朕既获忠良之用兹不忘教养之功惜哉赍志于重泉于以追荣于愍册啓封大国正位小君于戏生也有涯虽未究六珈之饰没而不朽庻几安五鼎之歆尚尔有灵服我休命可故父忠赠荣禄大夫大司徒追封清国公諡简穆制
　　立身扬名以显父母者人子之大孝昭天漏泉以为恩泽者国家之至仁眷予丞弼之贤亶有渊源之自具官刘某故父某躬服道义誉闻家邦不卑小官尝为禄仕厌防市锥刀之污下效孟氏之三迁念祖宗门户之髙华慕燕山之教子维天福善为朕得人凡中书政本之良皆平日义方之懿子欲养而亲不逮身虽没而名则彰是用陞锡崇阶晋司邦教啓大封而赐履节壹惠以易名庻极哀荣具隆幽显于戏家声益大始赏而复公侯遗泽无穷受祉以施孙子顾惟英爽不昧宠光可
　　故母孙氏追封清国夫人制
　　母贵以子爵从其夫録善追荣已致上公之位抗尊齐体宜膺大国之封用衍殊恩以劝有位具官刘某故母孙氏毓芳名族主馈髙闳宾祭恪恭内则可仪于九族闺门雍肃家人知有于严君勤俭以相其夫诗礼以训其子使朕获忠良之佐而国资经济之才惜不迨禄养于庭闱是用锡宠光于泉壤爰正小君之号以慰纯孝之心于戏五鼎万钟木欲静而风不止三槐九棘源之深者流必长尚尔淑灵歆予茂渥可
　　中奉大夫中书参知政事额卜徳哷勒故曾祖父们色勒喇卜丹赠昭文馆大学士资徳大夫追封吉国公諡忠懿制
　　士怀忠义虽百世以如生泽及子孙乃积善之余庆睠予辅弼亶有渊源具官某故曾祖父某以间世之才得不传之学九州之外五经之表固自有人三辰之运六气之行如指诸掌知白旄黄钺之显西土率箪食壶浆以迎王师举父子以偕来至孙曾而方大是用崇阶进秩文馆陞华胙以名邦锡之美諡匪独荣其幽壤抑以示于昕朝于戏徳闇而章所以慰烝尝之怵惕世济其美庻几增门户之光华其服殊恩以康乃后可
　　故曾祖母巴特玛氏追封吉国夫人制
　　言不出阃盖妇道止于幽闲没而扬名待子孙而后贵显睠良臣而论世宜防典之追荣具官某故曾祖母某氏范正闺闱徳宜家室知儆戒相成之道每惧怀安当艰难共济之时首明归徃庆延后嗣职代天工被之象服以是宜岂曰禄养之不逮于戏徳惟迈种故取实于既熟之余福至如川其养源于初发之后服兹命数佑尔云来可
　　故祖父北京路穆呼哩乌齐尔巴咱尔罗丹前赠推诚宣力功臣光禄大夫平章政事追封吉国公諡明襄制
　　天生贤佐弼予一人国有宠章迨其三世式彰孝治载在赞书具官某故祖父某官某卓尔竒才生于絶域父子为师友在家盖有异闻学术贯天人中国若合一契于草昧而知天命奋节义以迎王师仕歴累朝庆延后嗣是用畴庸锡号节惠易名封肇啓于名邦秩仍崇于宰路载隆典礼备极哀荣于戏逝不可追者亲扬名以显徳何以加于孝事君则忠迪尔后人歆予成命可
　　故祖母呼巴氏追封吉国夫人制
　　贤者有后由子以施于孙国之至仁尊祖以及其妣以隆辅弼以劝臣工具官某故祖母某氏淑慎其仪柔嘉维则恭俭而中礼富贵而不骄儆戒相成有以相其夫子茀禄是荷用垂裕于后昆慨逝者之如斯嘉芳名之不朽是用疏封大国漏泽九原岂特以慰其家盖将使显于世于戏哀荣备矣庻几全追逺之恩云仍保之则亦有无穷之闻顾惟不昧歆此宠章可
　　故父翰林学士承防正奉大夫伊卜徳噶罗丹赠推诚守正功臣金紫光禄大夫大司徒柱国追封吉国公諡忠简制
　　惟世祖皇建有极而众贤聚在本朝左右辅弼罔匪正人先后奔走亦多吉士至于天人袐奥之絶学皆其家世授受之真传及临事而有为顾无施而不可永怀旧徳黙契予衷具官某故父某官某刚毅而惠和广博而精粹在阶庭为良子弟学术可以名家在朝廷号贤公卿中外称其善政晚以耆老乆侍禁林嗟哲人之云萎幸良嗣之克肖是用易名旌善锡号表勲啓山砺河带之书晋紫绶金章之秩仍掌邦教以光墟于戏不朽者名虽死之年犹生之日欲报之徳移子之孝为臣之忠英灵如存宠光不替可
　　母咱纳克布氏封吉国太夫人制
　　母以子而贵臣以孝为忠然令名夀考人不能兼而禄养逮亲古所罕见日侍慈顔之燕喜予嘉政府之纯臣具官某母某氏毓秀髙华持身法度言动不逾于阃阈宾祭必备于情文勤俭以相其夫故夙夜在公而忘其家事诗礼以训其子故亷慎律已而保其令名尽妇道而尽母仪宜家人而宜后嗣肆朕得忠良之助其可忘教育之勤是用正位小君疏封大国于以着克家之美于以彰锡类之仁于戏象服六珈仪可为于内则黄髪千歳养永就于南陔茂对宠光以绥夀祉可
　　荣禄大夫遥授平章政事商议中书省事太子詹事衞率使何玮故祖父渊赠推诚宣力功臣银青荣禄大夫大司徒追封易国公諡武宣制
　　积功累行以忠厚而起家防流遡源施恩泽而追逺畴若予采诒厥孙谋具官何某故祖父某昔守乡邦宅心惠政全民保境载父老之口碑立身扬名见子孙于身后慰其幽壤我有宠章于戏取实于既熟之余徳可忘于迈种养源于方发之始福之至也如川迪尔后人歆予休命可
　　故祖母邓氏追封易国夫人制
　　惟天福善积庆以兴其家有国报功尊祖以及其妣予嘉忠荩厥有渊源具官何某故祖母邓氏出自名门嫔于右族懿范隆于闺阃义方笃于家庭有子能贤既没身于王事及孙而大克尽道于帝臣式啓国封俾从夫爵于以光于幽壤于以劝于明廷于戏在邦在家闻逹本无于二道惟忠惟孝死生俱享于令名其服殊恩以康乃后可
　　故父易州等处行军千户兼军民摠管伯祥赠推忠保节功臣仪同三司太保上柱国追封易国公諡忠毅制
