<!-- { "loadSidebar": true } -->
　　中国之水河最大其或溃溢为害则官亭民舍变为洪流及其既去则复为平陆若有神焉司之故谚谓之神水汉人亦言江河之决皆天事非由人力昔禹治水过衡山梦沧水使者授金简玉字之书过会稽梦人衣玄纁告以石函之文其事不经难尽信然书云天乃锡禹洪范九畴易云河出图洛出书盖圣人之诚上通于天其动乎思虑发乎梦寐固若有阴相之者欤其亦有神为之耶歴代治河者见于史籍概可见国初河之故道在汴城北东至虞城达于济入于海洪武二十四年河决黒洋山东南至项城入于淮自是河分为二弘治二年河决原武又决荆隆口啮黄陵冈泛张秋漕道几壊于是上命都察院右副都御史华容刘大夏往治之公受命惟谨往来兖豫间相厥源委谓黄陵冈为张秋上流而营塞之孙家渡又为黄陵冈要害黄陵冈不塞张秋之漕道不可保孙家渡不疏则黄陵冈之功不可成乃檄佥河南按察司事张君鼐与叅政朱君瑄发卒七千疏孙家渡时张秋复决水势稽天上下惶惶莫知所出公方有事黄陵冈夜梦神人冠佩而跣明日语诸属鼐曰是役其成乎水神见像其有以相我矣公曰果然当立庙以祀之已而上复命御马监太监李公兴平江伯陈公锐往共莅事分地而治兴治张秋锐治黄陵冈大夏治孙家渡檄鼐与都指挥佥事刘胜治荆隆口俱以八年正月十一日始事上奋下励至二十一日诸口俱合河复故道漕运无虞上下晏然于是诸臣加禄进秩有差乃诏建昭应龙神庙于黄陵冈令有司岁时致祭而鼐谓水神先事见像功用克成复以余材建祠若干楹肖像以祀以答神庥以卒公志经始八年七月至九年三月落成河平之后某既承诏为文于安平镇及是鼐等复来请记夫天人之际亦逺矣然其感应之机捷于影响故大而体信达顺小而聚精会神此有所感彼有所应非偶然也天之生水所以利民神也者所以妙其用也神能利民民必有以报之往复酬酢亦有通融而不间者然则祈福祝厘固人情所不能免而御灾捍患之祝亦岂独于人焉施之哉国家以民心为心则以神礼报神民之所归即神之所在其理相为流通而其事未始不相须也治河之役凢以为民而已河平则民安民安则国治自是民当报乎神其必永永以修祀事神亦终惠乎民其必永永以保攸居兹庙之祀宜与安平显惠庙者相望于河上垂百世而无穷也是用记其成俾来者勿废云刘公今为户部左侍郎鼐亦迁按察副使矣 

　　重修龙神庙记 

　　兖州府新作堽城闸闸之上古有龙神祠至是并新之以严祀事以厌水患粤自前元疏河渠引清济汶泗立闸节水以通燕蓟江淮舟楫万里我太宗文皇帝改都于燕天下朝贡之往来漕运之络绎济寜之地为尤要焉故凢河渠坝闸之政令歴世谨之且谓河道非自然长流而济南兖东诸泉上源以时浚导严立闸堰常辍朝臣以莅之成化五年吾义兴张君盛以都水主事往治其事巡行周视得旧堰二一曰堽城一曰金口金口在兖城东五里约泗水西流至济堽城在兖城之北八十里分汶水入西南亦会于济二堰与闸其创已乆然金口土筑不时溃溢役费岁以万计吏縁为奸民用滋害堽城虽石堰岁乆弗治沙土冒其上弊与金口等而水利且日缩矣张君因曰与其屡费而病曷若暂劳而乆佚以金口旧堰在沂泗合流之南其地洼不可为议将徙北若干步明年遂征工发役授规属吏木石麻鐡灰粟之类便宜调度不以烦民甃石为闸以防冲决并疏沂河以就之惟堽城沙深河阔未易即工又属岁祲姑有待而张君秩满还朝矣后佥都御史陵阳牟公巡抚山东见金口之绩而嘉叹之及见堽城堰则曰此独不可修耶所少者张水部耳言上奏荐因得张君再至民乃欣然趋赴堽城不逾年而堰成复置闸以杀水势前后三载而大功告成歴年劳费厉民者一旦失去朝廷河渠之利永有攸赖张君之绩伟矣哉夫庙祀龙神固为堰闸而设故庙记于堰闸特详焉后人嗣而葺之张君之泽垂之不朽而龙神之祀亦与享而无穷矣是役也恊心赞成者知府钱源董其事者同知徐福分理则闸官梁洪也张君字克谦庚辰进士自主事升员外郎今官山东布政使司左叅议 

　　重修汉寿亭侯闗公祠记 

　　去国门三十里入西山其地曰金山口诸妃殡葬地所在其旁旧有庙以祀汉寿亭侯闗公者岁乆就圯莫为修葺弘治五年某官某奉命治安妃之坟工既毕入奏于廷请以羡材从役事乃移某官某理之撤殿瓦易梁木朱碧交焕髹垩竞彩其中则塑像绘貌耸为巨观又越三岁矣顷者某官某奉命举祀事见其砻石已具而未有文具其颠末请予记予惟天地二气流行无所不有故英灵所寓明则为人幽则为鬼神随事体物有昭然不可诬者侯从昭烈帝仗义兵复汉室折冲勍敌固已雄盖天下矣及失天时违地利非人力所能强者则其忠义之所愤激刚大之所充塞此心此气虽死犹生宜其极六合而无间歴百世而弥光儿童妇女之所必知而道流释徒之所依藉以为重者也侯之生曷尝徼求而预计之哉世之称侯之神者吉凶祸福类多符验入其庙廷覩其像貌必为之心惕神动洋洋如在其左右盖其所谓忠义而刚大者有以激之亦非有所强而致也彼附曹党马之辈如沙虫鬼魅澌尽而无余者亦恶足道哉孔子不语神子思所引乃赞其徳之盛中古毁淫祠而季札子胥之庙尚得不废以侯之灵随所在而祀之岂徒然哉今天下之大未暇论都邑内外庙侯者何啻千百是役也殆所谓有其举之莫敢废者因録其修建之由俾后之人知是庙也有天子之命在焉其视穷乡下社野夫贱吏之所建置亦异矣是为记 

　　宜兴东闗广济桥记 

　　始吾闻台之太平有贤令曰袁君廉平公恕绰有惠政以忧制去百姓争泣留之尝叹曰使吾宜兴得袁君者为令县必治矣乎后三岁县以阙令告而君起复居京师适政选吾县复叹曰袁君尝所欲得者今幸得之县其治矣乎君既拜命至则首革一二弊事民有不率教者更痛惩之县中肃然已而循众情立良法日夜切切求所以保护其民惟恐一毫伤之不数月民皆晏然而县果治予然后益信君之贤而向之所闻者不妄也君才具甚优凡所设施不动声色政事之暇至工役之当兴者亦力为之不辞盖县东闗旧有桥名广济岁乆倾圮过者病之前令率因循岁月不以为意君独谓是桥人出入必由不修将益壊壊则费益多而功益难成其为民病益甚吾既有百里之寄事茍有利于民者当身任其劳不可重为后人累也则以谕民民闻之相与欣然趋事以成化二十年某月某日兴工是年某月某日工讫他日县父老具其事来求予为记大畧谓君之利吾民者不能悉书特欲托此一事俾子孙不忘君之嘉惠耳予素信君之贤者及闻是益为吾人喜执笔以记其成其何敢辞惟昔子产之治郑也孔子称其有君子之道四而孟子讥其以乘舆济人为惠而不知为政夫子产有君子之道四可谓贤矣孟子所以讥之者是责备贤者之意也即此而观亦可以见一徒杠舆梁之未成犹足以为贤者之累则治民者未可以小而忽之盖亦为政者一事也夫谓之为政者务大体而不行乎姑息懐永图而不惜乎谤议所谓劳而不怨者也惟其不怨此其为利也乆而一时之惠不足言者君既能之其知所以为政者乎然君不独为此又尝病民西溪之险因其南有古渠浚而通之者凡三十余里民始得避其险其为利尤不可计此亦工役之可书而皆为政者之事故并载之君名道字徳纯吉水人登成化八年进士第其再为县于此仍岁大熟民益爱之故君得乘其时以成其事而部使与郡守尤察其无私凡欲有为辄从其请故君又得信于民以行其志更二岁政绩卓然为江南诸县最吏部方奏请召还将有不次之擢矣 

　　新建祠堂记 

　　维我徐氏为宜兴望族自唐宋以来代有显者入元隐处田里而种徳益深至国朝先祖琼州府君始复出仕而为循吏徳政所被斯民戴之先考渔隐府君以冢子承家克拓故业乃定居洑溪之上生溥兄弟四人幸藉遗休获登甲科列职禁近夙夜兢兢惟以辱先训不能继先志为惧盖先考长厚好义为乡邦推重且天性孝谨于奉先之礼惟恐弗至尝曰祠堂之制朱子家礼之所首载者也吾家于是顾独未称因即所居门外择地以建后以其地阻于池水岁时祀事弗便且于礼制不合也始更择地当正寝之东爽垲深广于祠堂为宜某归省将上京师乃以其事托弟济辈功未及兴不幸先考见背勉襄大事因循不果所以不能继志为惧益深比岁节缩禄俸所入命次子元相特任其事以弘治三年七月十日兴工木石精良不计财用是为堂三间后复为屋三间两庑十间固以重门缭以周垣其规制乃先考之所讲画而求合于家礼者也明年十月十二日工完乃卜吉辰命长子元楷安奉四代考妣神主于中某忝以尚书秩满仰荷圣天子锡诰加赠先祖先考并资正大夫礼部尚书兼文渊阁大学士妣并赠夫人恩光所临堂宇増焕祀事载奉神灵安焉庶几先志于是乎继而私心亦是乎遂矣初欲构祠池上谓得鱼利可当祭田某虑不乆逺也惟先考旧画神安乡小旻圩常稔田二百一十二亩以资给某者今幸禄俸且厚不敢自私凡牲醴庶品悉于是乎给或岁入有余兼为修治祠堂之费焉爰直叙其事刻石祠下俾后子孙世守之勿替功完明年二月二日记 

　　重修碧霞灵应宫记 

　　弘治八年春正月巡抚山东都察院右佥都御史熊公冲言泰山絶顶旧有碧霞灵应宫祀天仙玉女之神封为碧霞元君者毁于火宜治事下户部叅议谓泰山泰岳有生物功凢祠闗祀典者不宜不饬且神以灵故四方走士女操金帛为祈祷者岁所积甚伙宜令按察宪臣籍之以为工费诏可乃以属佥事陈君寛领其籍籍既告足又有内帑锡银若干两谋于镇守太监李公全巡按御史曹君鳯以属副使廖君中司出纳焉工役既集卜日治事凡为正祠五间为左右配享之祠各三为从神之祠各一为钟鼓之楼者亦如之为亭于圣水之祠一为道院二区其为间十有七其西加二为官使之厅九蓄牲之房加一为门之间三绰楔二其为庙之貌搏埴采绘袍笏簮佩之服皆备栋宇翚题木石瓴甓金璧丹垩之物无弗具者合为间八十九凡用银以两计者七千三百有竒役夫若干而成熊公乃致书京师请予记予闻泰山之胜稔矣顾职在朝署无使命欲一登而不可得尝观泰安州志备载其形胜祠宇知有所谓碧霞者故阁老刘文安公之记在焉其为辞固竒伟巉耸与兹山兹景并胜使人读之真若望榑桑穷日观飘飖于刚风倒景之外也若自有天地即有山川竒秀所结灵神所聚邦君之所得祀扩而求之宜亦有不可无者矧国家秩祀之所载所以萃人心而延景命于此有资焉是其兴废起敝以贻不坠抑岂非有司者之事哉熊公政令明达凡所得为无弗自尽观于此其它可知已独予齿发向暮方倦笔札不能为竒丽可喜之辞以着伟迹昭灵贶姑识其事俾刻之祠下庶来者有考于斯云记既成系之以诗曰岱宗之巅岿一宫兮金碧绚出髙巃嵸兮承干据坤秀气锺兮神明碧霞谁所封兮云冠雾裳庙貌隆兮月星光彩氷雪容兮人世杳絶嗟难逢兮春粢秋盛祀典崇兮有其举之义则通兮门集五骖随两骢兮小大执事靡弗共兮国家明昌年谷丰兮五岳效职兹其东兮刻石纪事垂无穷兮 

　　奎章録记 

