<!-- { "loadSidebar": true } -->
　　维太昌元年十二月庚申朔越十二日辛未友人钜鹿魏收谨以清酌少牢之馔敬祭于荆州刺史隂君之灵呜呼哀哉惟君世载不殒英声在兹风流有属自尔之孝为行本忠实身基既言斯立罄礼穷诗器则清赏才惟英博于畅风雷萧条丘壑顾言朝市忘懐淡薄比契沉冥均情寂寞徃尘守官及尔同僚埙箎合韵琴瑟俱调丹墀踵武清道齐镳迹沦闲旷心共津濠乃眷平生相忻多趣殷勤宴喜流连辞赋溘矣不追长违世务咏歌徒在音徽空树昔犹肢体与子裘裳今其徃也生死殊方形骸何促天地何长申兹沃酹赠以哀伤呜呼哀哉
　　祭处士仲长子光文　　　　王　勣
　　歳月日隣人王勣【集作绩】谨以鱼醴之奠敬祭仲长先生之灵曰明道若昧进道若退鸟飞知还龙亢必【集作若】悔嗟嗟夫子理融其内不忮不求无憎无爱古人有言微妙通藏用以宻飬正以蒙嗟嗟夫子允执其【集作厥】中不见其始孰知其终荡荡心迹【集作止足】悠悠黙语周覧人事退居河渚何去何从谁求【集作弃】谁与聊同聚散亦均寒暑大矣夫子其生若浮至矣夫子其死若休郷党不惧朋友【集作友朋】不忧素琴犹在黄经尚留老来难【集作不】婚梁鸿难偶筵无馈奠室无箕帚嗟嗟夫子岂图其后金玉满堂莫为之守【集作道为之友】凡我故人素服临旃葛巾从窆桐棺以迁坟不易垅坎不及泉苟无怛【疑作恒】化于何问天道性既防仁义锋起祭非古也礼之为始吾从其俗敢告夫子清樽薄奠神其歆止
　　为薛令作祭刘少监文　　　杨　烱
　　中书令河东薛某谨以清酌中牢之奠敬祭故少监刘公之灵惟此陶唐有此冀方上天祚汉人神攸賛开国承家枝分叶散三貂赫赫于台省驷马谖谖于里闬徳之有隣吐符兮降神家之积庆受禄兮宜君星躔可以冲南越都邑可以【集作质】西秦言郑公之不死谓张衡之后身雍州为积髙之地初登吏部尚书即防舌之端始拜郎官见天子而题柱侍明光而握兰入麒麟之阁图书掌于河洛测璇玉之玑造化穷于制作大风积也方絶于云天有力负之生悲于沟壑呜呼哀哉言念平生求其友声适我愿兮共得朋从之道又吾姨也俱承下嫁之荣良辰美景必穷于乐事茂林修竹每叶于髙情援茝兰而无愧指金石以当行谁言倐忽隔幽明人非兮地是心折兮骨惊卜日兮先逺隂灵凝兮嵗将晩临平郊兮望行幰君一去兮何时返石室兮沉沉蓬莱山兮寂又隂苍烟漫兮紫苔深陈絮酒兮涕沾襟呜呼哀哉
　　詹事府官寮祭郝少保文　　前　人
　　少詹事邓机永昌令令狐恩府司直王思善杨烱主簿郑行该等谨以清酌庶馐之奠敬祭太子少保郝公之灵若夫星象降质山川受气以道为尊以和为贵轩后梦之于大泽文王卜之于清渭实冯舟檝之功【集作力】必借盐梅之味昭昭北斗宫文昌隠隠西掖池名鳯凰増万机而政本定五字而对休光珥丰貂之韡韡识遗佩之锵锵悬车之歳方称国老歩辇之荣遂居师保刘蕃以光禄缉训和峤以尚书賛道百年方享于期頥五福兾徴于夀考西山访药北壁寻经金丹不化玉釡何成梁木斯壊曲池坐平府庭飒而变色寮属而相惊呜呼哀哉机等亲闻敎义夙承提奨懐徳音之不忘痛丹壑之长徃门舘閴寂帷彷像奠行潦之苹蘩庶明灵之降飨呜呼哀哉
　　为梓州官属祭陆郪县文　　前　人
　　维垂拱二年太嵗景戍正月壬寅朔二十二日癸亥长史刘某谨以清酌庻羞之奠敬祭陆明府之灵夫万里之别犹使饮泪成血思徳音之防絶况百年之分能不忧心如薰想公子兮氛氲惟彼积徳挺生夫君天垂白气地发黄云江则有沱【集作泛是】为国之纪君传其政爱人如子山则有梁鎭【集作国】兹一方君其道视人如伤乆劳于外路阻且长曽未朞月人之云亡呜呼哀哉哀哀弱嗣朝暮一嗌皎皎孀妻馈乎下室蜀门如劔长安如日归路何从我心如【集作之】疾呜呼哀哉凡我在位羁官边城共戮力兮谁言死生思其人兮造其庭恍无见兮寂无声称觞兮酹酒心折兮骨惊呜呼哀哉
　　祭汾隂公文　　　　　　前　人
　　维大唐光宅之元祀太嵗甲申冬十有二月戊寅朔丁亥御辰杨烱以柔毛清酒【集作酌】之奠敢昭告于故中书令汾隂公之灵【灵字集作贵神】呜呼哀哉惟公含纯徳而载诞兮禀元精而秀出【集作特秀非】备百行而立身兮半千年而委质属天地之贞观兮逄圣人之得一若防龙稷卨之寅【集作翊】亮舜朝兮若萧曹魏邴之谋猷汉室悬大名于宇宙兮立大勲于辅弼如何斯人而有斯疾曽未遐寿中年殡【疑作殒】卒呜呼哀哉若夫家传寳鼎地辟金沟文则属词而比事兮学则八索而九丘入则东藩之上相兮出则南面之诸侯【集作通】唯尽善兮未善固虽休而勿休既知退而知进兮亦能刚而能柔大才则九功惟叙兮大智则万物潜周崇徳广业兮乐天知命而不忧呜呼哀哉门舘虚兮寂寞嵗穷隂兮摇落备物俨兮以【集作如】存光灵兮焉托垂繐帷与祖帐兮罢歌台与舞閤天子惜其毗余兮羣臣思其可作呜呼哀哉俯循兮弱龄叨袭兮簮缨公夕拜之时也既齿迹于渠阁公春华之日也又陪逰于层【集作郡】城两宫而承顾盻兮厯二纪而洽恩荣郭有道之青【集作题】目兮蔡中郎之下迎倐焉今古非复平生无徳不报兮愿摩顶而至足有生必死兮空饮恨而吞声天惨惨兮气冥冥月穷纪兮日上丁籍白茅兮无咎和黍稷兮非馨呜呼哀哉
　　为李緫管祭赵郎将文　　　骆賔王
　　姚州道大緫管李义祭赵郎将之灵惟灵降精辰象委质昌期弃笔文塲早狥封侯之志彯缨武帐坐升戎秩之荣属须补挻祅【集作妖】昆池【集作明】习战应星文而动将奉天罚以威不能庙筭于五【集作四】戎叶神谋于九变致使【集作令】王师失律防狡凭陵嶲亢南临同五谿之深入卭闗北阻类双崤之不归亭多虞故有负于明代春秋责帅岂无愧于幽途悲夫任贤与能明君之事也陈力就列忠臣之义也郎将虽见危授命固诚节之有余临难图【集作权】机何智谋之不足呜呼哀哉义猥以散才谬专分阃途经夷落路践戎塲停疲骖于九泉悲来有地痛遗骸于四野泣下无从蹔辍征旅之勤爰崇掩骼之义庶幽灵有托梧丘息入夣之防壮士不还薤露起送终之曲呜呼哀哉九真边徼万里长安城危疏勒山峻臯兰因原为陇即壤成棺夕隂低而平芜晦秋风急而荒戌寒呜呼哀哉异域幽埏但见新栽松柏他乡古木非复旧邑枌榆感平生其若【集作斯】在聊申絮酒傥聦明之不昧式【集作或】荐单【集作箪】醪
　　为宗尚书祭梁宣王文　　　宋之问
　　维大唐景龙元年嵗次丁未十月乙未朔四日戊戌兵部尚书宗楚客弟将作大匠秦客等谨以清酌庻羞之奠致祭于梁宣王之灵惟王神岳降灵英姿济代在周锡梁社之宠翊唐有代邸之勳不谓业在必安而衅生非意贼臣结党大【集作奔】黩宸闱逆子弄兵轾【集作谗】诬懿戚宻谋奉主惟以国家为心飞【集作非】祸及门飜令父子并命九重轸念悼舟檝之堙没百辟兴嗟怆衣冠之殄悴楚客等早承辉眄夙忝【集作奉】娱逰姻属谬接于葭莩兄弟窃方于鴈【集作橘】序叨列五等同事两朝昔以髙义铭心今犹徳音在耳严慈永徃伯季凋零友睦申于长昧成立冀于犹子而家不悔祸俱毙仇人【集作讐】入私庭而痛深过王门而悲极竹池旧赏防鴈鹜之犹归蒿里新歌恨天人之永逝呜呼哀哉九原撰日万古营防士【集作人】悲髙驾帝恸津门殡【疑作殒】贤辅而星圻【一作折非】害良臣而雾昏想平生之如此【集作在】庶髣髴于斯樽尚飨为宗尚书兄弟祭鲁忠王文　前　人
　　维景龙二年嵗次戊申月日兵部尚书楚客弟将作大匠秦客等谨以清酌之奠敢昭告于鲁忠王之灵惟王寳鼎因地瑶林肃【某作蔽】天灵资海岳质冠神仙徳润犹雨机清若泉不孤大造飜摧少【集作小】年百身岂赎四序云变慈轸玉扆悲盈金殿令徳弥秀徽容难见悼前歳之今日共衘酸于隙电锦鸾失偶防鳯悲只玳席賔空金郷戸閴径不践兮苔紫庭不逰兮草碧敢申赋于童痛平生之姻戚呜呼哀哉雁池送夏马埓迎秋露白天净云低陇愁恨名王之沦枉悲促运之浮休蓄哀思而成泣慿聦明而致羞小山一平兮多桂树故人虽在兮罢兰逰心追徃而将絶泪横目兮【集作而】难收呜呼哀哉尚飨
　　为常特进已下祭汝南王文　前　人
　　维大唐景龙二年歳次戊申月日某官某等谨以清酌之奠祭【祭字集作敢昭告】于汝南王之灵相门踵徳王实挺生天资温克神与聦明人称玉树我嗣金籯芝庭欲秀桂林将逐惟彼鴈堂【集作党】坠兹鸿陆魅夺精气坟迷草【集作卉】木汉皇纂箓周母参功夷夏【集作忧】昭洗幽明感通九防见日一叶随风孝极先妃丹旐前归慈殷诸季素旐【集作旒】相次楚甿啜泣秦人下泪荆分自乆棣落无余悲炎海之下制惟【集作懐】观津之上书鸢忌南而跕水鴈爱北而随车呜呼凡在枝戚衔恩极遍宠贲濯龙荣同化鷰独伤元子寞无见玉宸下感金屋増悲珠亡祸速沙崩庆迟緑车为赠黄泉各【集作永】思官舍攸止先茔甫托齐国返塟随原可作灵之归来无惑瓯骆尚飨
　　祭杜学士审言文　　　　　前　人
