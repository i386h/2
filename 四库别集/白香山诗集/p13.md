<!-- { "loadSidebar": true } -->
　　新丰老翁八十八头鬓眉须皆似雪孙扶向店前行左【一作右】臂凭肩右【一作左】臂折问翁臂折来几年兼问致折何因缘翁云贯属新丰县生逢圣代无征战惯聴棃园歌管声【一作唯聴骊宫歌吹声】不识旗枪与弓箭无何天宝大徴兵尸有三丁防一丁防得驱将何处去五月万里云南行闻道云南有泸水椒花落时瘴烟起大军徒渉水如汤未过【一作战】十人二三死邨南邨北哭声哀【一作悲】儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将【一作自把】大石槌折臂张弓簸旗俱不堪从兹使免征云南骨碎筋伤非不苦且图拣退归乡土此臂折来六十年一肢虽废一身全至今风雨隂寒夜直到天明痛不眠痛不眠终不悔且喜老身今独在不然当时泸水头身死魂孤骨不收应作云南望乡鬼万人冢上哭呦呦【云南有万人冢即鲜于仲通李密曾覆军之所今冢犹存】老人言君聴取君【一作何】不闻开元宰相宋开府不赏边功防黩武【开元初突厥数犯边时天武军牙将郝灵筌出使因引特勒回鹘部落斩突厥黙啜献首于阙下自谓有不世之功时宋璟为相以天子年少好武恐徼功者生心痛抑其党逾年始授郎将灵筌遂恸哭呕血而死】又不闻天宝宰相杨国忠欲求恩幸立边功边功未立生人怨请问新丰折臂翁【天宝末杨国忠为相重搆阁罗鳯之役募人讨之前后发二十余万众去无返者又捉人连枷赴役天下怨哭人不聊生故禄山得乘人心而盗天下元和初而折臂翁犹存因备歌之】
　　太行路　借夫妇以讽君臣之不终也
　　太行之路能摧车若比君心【一作人心下同】是坦途巫峡之水能覆舟若比君心是安流君心好恶苦不常好生毛羽恶生疮与君结髪未五载岂期牛女为参商古称色衰相弃背当时美人犹怨悔何况如今鸾镜中妾顔未改君心改为君薰衣裳君闻兰麝不馨香为君盛容饰君看珠翠无顔色行路难难重陈人生莫作妇人身百年苦乐由他人行路难难于山险于水不独人家夫与妻近代君臣亦如此君不见左纳言右纳史朝承恩暮赐死行路难不在水不在山只在人情反覆间
　　司天台　引古以儆今也
　　司天台仰观俯察天人际羲和死来职事废官不求贤空取艺昔闻西汉元成间下陵上替谪见天北辰微暗少光色四星煌煌如火赤耀芒动角射三台上台半灭中台坼是时非无太史官眼见心知不敢言明朝趋入明光殿唯奏庆云寿星见天文时变两如斯九重天子不得知不得知安用台髙百尺为
　　捕蝗　刺长吏也
　　捕蝗捕蝗谁家子天热日长饥欲死兴元兵乆【一作革】伤隂阳和气蛊蠧化为蝗始自两河及三辅荐食如蚕飞似雨雨飞蚕食千里间不见青苗空赤土河南长吏言忧农课人昼夜捕蝗虫是时粟斗钱三百蝗虫之价与粟同捕蝗捕蝗竟何利徒使饥人重劳费一蝗虽死百蝗来岂将人力竞天灾我闻古之良吏有善政以政駈蝗蝗出境又闻贞观之初道欲昌文皇仰天呑一蝗一人有庆兆民赖是嵗虽蝗不为害【贞观二年太宗呑蝗虫事具贞观实录】
　　昆明春　思王泽之广被也【贞元中始涨之】
　　昆明春昆明春春池岸古春流新影浸南山青滉瀁波沉西日红奫沦往年因旱灵池竭尾曵涂鱼喣沬诏开八水注恩波千介万鳞同日活今来净渌水照天游鱼鱍鱍莲田田洲香杜若抽心短沙暖鸳鸯铺翅眠动植飞沉性皆遂皇泽如春无不被渔者仍丰网罟资贫人又获菰蒲利诏以昆明近帝城官家不得收其征菰蒲无租鱼无税近水之人感君惠感君惠独何人吾闻率土皆王民逺民何踈近何亲愿推此惠及天下无逺无近同【一作皆】忻忻吴兴山中罢搉茗鄱阳坑里休税银天涯地角无禁利熙熙同似昆明春
　　城盐州　美圣谟而诮边将也【贞元壬申嵗特诏城之】
　　城盐州城盐州城在五原原上头蕃东节度鉢阐布忽见新城当要路金鸟飞传賛普闻建牙传箭集羣臣君臣赭面有忧色皆言勿谓唐无人自筑盐州十余载左衽氊裘不犯塞昼牧牛羊夜捉生长去新城百里外诸边急警劳戍人唯此一道无烟尘灵夏潜安谁复辨秦原暗通何处见鄜州驿路好马来长安药肆黄蓍贱城盐州盐州未城天子忧徳宗按圗自定计非闗将略与庙谋吾闻髙宗中宗世北虏猖狂最难制韩公创筑受降城三城鼎峙屯汉兵东西亘絶数千里耳冷不闻胡马声如今边将非无防心笑韩公筑城壁相看养冦为身谋各握强兵固恩泽愿分今日边将恩褒赠韩公封子孙谁能将此盐州曲翻作歌词闻至尊
　　道州民　美臣遇主也
　　道州民多侏儒长者不过三尺余市作矮奴年进奉号为道州任土贡任土贡寕若斯不闻使人生别离老翁哭孙母哭儿一自阳城来守郡不进矮奴频诏问城云臣按六典书任土贡有不贡无道州水土所生者只有矮民无矮奴吾君感悟玺书下嵗贡矮奴宜悉罢道州民老者幼者何欣欣父兄子弟始相保从此得作良人身道州民民到于今受其赐欲説使君先下泪仍恐儿孙忘使君生男多以阳为字
　　驯犀　感为政之难终也【贞元丙戌嵗南海进驯犀诏纳苑中至十三年冬大寒驯犀死矣立名按李绅传作贞元丙子且贞元至甲申乙酉而止无丙戌年此注当属传写之误也】
　　驯犀驯犀通天犀躯貌骇人角骇鸡海蛮闻有明天子驱犀乘传来万里一朝得谒大眀宫欢呼拜舞自论功五年驯养始堪献六译语言方得通上嘉人兽俱来逺蛮馆四方犀入苑防以瑶刍鏁以金故乡迢逓君门深海鸟不知钟鼓乐池鱼空结江湖心驯犀生处南方热秋无白露冬无雪一入上林三四年又逢今嵗苦寒月饮冰卧霰苦踡局角骨冻伤鳞甲缩【犀有回纹毛如鳞身项有肉甲増】驯犀死蛮儿啼向阙再拜顔色低奏乞生归本国去恐身冻死似驯犀君不见建中初驯象生还放林邑【建中元年诏尽出苑中驯象放归南方也】君不见贞元末驯犀冻死蛮儿泣所嗟建中异贞元象生犀死何足言
　　五弹　恶郑之夺雅也
　　五弹五弹聴者倾耳心寥寥赵璧知君入骨爱五一一为君调第一第二索索秋风拂松疎韵落第三第四泠泠夜鹤忆子笼中鸣第五声最掩抑陇水冻咽流不得五弦并奏君试聴凄凄切切复铮铮铁击瑚一两曲氷写玉盘千万声铁声杀冰声寒【今本遗此六字不聫贯矣】杀声入耳肤血憯寒气中人肌骨酸曲终声尽欲半日四座相对愁无言座中有一逺方士唧唧咨咨声不已自叹今朝初得闻始知孤负平生耳唯忧赵璧白髪生老死人间无此声逺方士耳【一作尔】聴五信为美吾闻正始之音不如是正始之音其若何朱疏越清庙歌一弹一唱再三叹曲淡节稀声不多融融曵曵召元气聴之不觉心平和人情重今多贱古古琴有人不抚更从赵璧艺成来二十五不如五
　　蛮子朝　刺将骄而相备位也【増李传云贞元末蜀中始通蛮酋】
　　蛮子朝泛皮船兮渡绳桥来自巂州道路遥入界先经蜀川【一作道】过蜀将收功先表贺臣闻云南六诏蛮东连防牱西接蕃六诏星居初琐碎合为一诏渐强大开元皇帝虽圣神唯蛮倔强不来賔鲜于仲通六万卒征蛮一陈全军没至今西洱河岸边箭孔刀痕满枯骨【天寳十三载鲜于仲通统兵六万讨云南王閤罗鳯于西洱河全军覆没也】谁知今日慕华风不劳一人蛮自通诚由陛下休明徳亦赖微臣诱谕功徳宗省表知如此笑令中使迎蛮子蛮子导从者谁何摩挲俗羽双隈伽清平官持赤藤杖大将军系金呿嗟【皮带也増】异牟寻男寻閤劝特敇召对延英殿上心贵在怀逺蛮引临玉座近天顔冕旒不垂亲劳俫赐衣赐食移时对移时对不可得大臣相看有羡色可怜宰相拖紫佩金章朝日唯闻对一刻
　　骠国乐　欲王化之先迩后逺也【贞元十七年来献之】
　　骠国乐骠国乐出自大海西南角雍羌之子舒难陁来献南音奉正朔徳宗立仗御紫庭黈纩不塞为尔聴玉螺一吹椎髻耸铜鼓一击文身踊珠缨转星宿摇花鬘斗薮龙蛇动曲终王子啓圣人臣父愿为唐外臣左右欢呼何翕习至尊徳广之所及须臾百辟诣閤门俯伏拜表贺至尊伏见骠人献新乐请书国史传子孙时有击壤老农父暗测君心闲独语闻君政化甚圣明欲感人心致太平感人在近不在远太平由实非由声观身理国国可济君如心兮民如体体生疾苦心憯凄民得和平君恺悌贞元之民若未安骠乐虽闻君不欢贞元之民苟无病骠乐不来君亦圣骠乐骠乐徒喧喧不如闻此刍荛言
　　防戎人　逹穷民之情也【元云近制西边毎擒蕃酋例皆传置南方不加勦戮】
　　缚戎人缚戎人耳穿面破驱入秦天子矜怜不忍杀诏徙东南吴与越黄衣小使録姓名领出长安乘递行身被金疮面多瘠扶病徒行日一驿朝飡饥渇费杯盘夜卧腥臊汚牀席忽逢江水忆交河垂手齐声【一作唱】呜咽歌其中一虏语诸虏尔苦非多我苦多同伴行人因借问欲説喉中气愤愤自云乡管【一作贯】本凉原大歴年中没落蕃一落蕃中四十载身【一作遣】着皮裘系毛带唯许正朝【一作朔】服汉仪敛衣整巾潜【一作双】泪垂誓心密定归乡计不使蕃中妻子知【有李如暹者蓬子将军之子也尝没蕃中自云蕃法唯正嵗一日许唐人之没蕃者服唐衣冠由是悲不自胜遂密定归计也】暗思幸有残筋骨【一作力】更恐年衰归不得蕃候严兵鸟不飞脱身冒死奔逃归昼伏宵行经大漠云隂月黒风沙恶惊藏青冢寒草疎偷度黄河夜冰薄忽闻汉军鼙鼔声路旁走出再拜迎游骑不聴能汉语将军遂防作蕃生配向江南卑湿地定无存防空防备念此吞声仰诉天若为辛苦度残年凉原乡井不得见胡地妻儿虚弃捐没蕃被囚思汉土归汉被劫为蕃虏早知如此悔归来两地寜如一处苦缚戎人戎人之中我苦辛自古此寃应未有汉心汉语吐蕃身



　　白香山诗集巻三
　　钦定四库全书
　　白香山诗集巻四　　　　　歙县汪立名编长庆集四【讽谕新乐府下三十首】
　　骊宫髙　美天子重惜人之财力也
　　髙髙骊山上有宫朱楼紫殿三四重迟迟兮春日玉甃暖兮温泉溢嫋嫋兮秋风山蝉鸣兮宫树红翠华不来兮嵗月乆墙有衣兮瓦有松吾君在位已五载何不一幸于【一作乎】其中西去都门几多地吾君不游有深意一人出兮不容易六宫从兮百司备八十一车千万骑朝有宴饫暮有赐中人之产数百家未足充君一日费吾君修已人不知不自逸兮不自嬉吾君爱人人不识不伤财兮不伤【一作夺】力骊宫髙兮髙入云君之来兮为一身君之不来兮为【一本有千字】万人
　　百链镜　辨皇王鉴也
　　百链镜镕范非常规日辰置处灵且竒江心波上舟中铸五月五日日午时琼粉金膏磨莹已化为一片秋潭水镜成将献蓬莱宫扬州长吏手自封【一作钿函金匣鏁几重】人间臣妾不合照【一作用】背有九五飞天龙人人呼为天子镜我有一言闻太宗太宗常以人为镜鉴古鉴今不鉴容四海安危居掌内百王治乱悬心中乃知天子别有镜不是扬州百链铜
　　青石　激忠烈也
