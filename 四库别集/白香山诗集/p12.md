<!-- { "loadSidebar": true } -->
　　有木名弱栁结根近清池风烟借顔色露助华滋峩峩白雪毛【一作花】嫋嫋青丝枝渐宻隂自庇转髙梢四垂截枝扶为杖软弱不自持折条用樊圃柔脆非其宜为树信可翫论材何所施可惜金堤地栽之徒尔为有木名樱桃得地早滋茂叶宻独承日花繁偏受露迎风暗揺动引鸟自【一作潜】来去鸟啄子难成风来枝莫住低软易攀翫佳人屡廻顾色求桃李饶心向松筠妬好是映墙花本非当轩树所以姓萧人曽为伐樱赋有木秋不凋青青在江北谓为洞庭橘美人自移植上受顾盻恩下勤浇溉力实成乃是枳臭苦不堪食物有似是者眞伪何由识美人黙无言对之长叹息中含害物意外矫凌霜色仍向枝叶间潜生刺如棘
　　有木名杜棃隂森覆丘壑心蠧已空朽根深尚盘薄媚狐言语巧妖鸟声音恶凭此为巢穴往来互栖托四傍五六本枝叶相交错借问因何生秋风吹子落为长社坛下无人敢芟斫几度埜火来风烧不着
　　有木香苒苒山头生一蕟主人不知名移种近轩闼爱其有芳味因以调麯糵前后曽饮者十人无一活岂徒悔封植兼亦误采掇试问识药人始知名野葛年深已滋蔓刀斧不可伐何时猛风来为我连枝拔
　　有木名水柽逺望青童童根株非劲挺柯叶多防笼彩翠色如柏鳞皴皮似松为同松柏类得列嘉树中枝弱不胜雪势髙常惧风雪压低还举风吹西复东柔芳甚杨栁早落先梧桐惟有一堪赏中心无蠧虫
　　有木名凌霄擢秀非孤标偶依一株树遂抽百尺条托根附树身开花寄树梢自谓得其势无因有动揺一旦树摧倒独立暂飘飖疾风从东起吹折不终朝朝为拂云花暮为委地樵寄言立身者勿学柔弱苖
　　有木名丹桂四时香馥馥花团夜雪明叶剪春云緑风影清似水霜枝冷如玉独占小山幽不容凡鸟宿匠人爱芳直裁截为厦屋干细力未成用之君自速重任虽大过直心终不曲纵非梁栋材犹胜寻常木
　　【立名按韵语阳秋乐天有木八章其六章托弱栁等以讽在位者七章讽附丽权势者八章曰有木名丹桂盖自谓也乐天素善李绅而不入德裕党素善牛僧孺杨虞卿而不入宗闵之党素善刘禹锡而不入伾文之党中立不倚峻节凛然自比于桂殆未为过也】
　　叹鲁二首
　　季桓心岂忠其富过周公阳货道岂正其权执国命由来富与权不系才与贤所托得其地虽愚亦获安彘肥因粪壤防稳依社坛虫兽尚如此岂谓无因缘
　　展禽胡为者直道竟三黜顔子何如人屡空聊过日皆怀王佐道不践陪臣秩自古无奈何命为时所屈有如艸木分天各与其一荔枝非名花牡丹无甘实
　　反鲍明逺白头吟
　　炎炎者烈火营营者小蝇火不热贞玉蝇不防清冰此苟无所受彼莫能相仍乃知物性中各有能不能古称怨恨【一作报】死则人有所惩惩淫或应可在道未为譬如蜩鷃徒啾啾啅龙鹏宜当委之去寥廓髙飞腾岂能泥尘下区区酬怨憎胡为坐自苦吞悲仍抚膺
　　青冢
　　上有饥鹰号下有枯蓬走茫茫边雪里一掬沙培塿传是昭君墓埋闭蛾睂乆凝脂化为泥铅黛复何有唯有隂怨气时生坟左右郁郁如苦雾不随骨销朽妇人无他才荣枯系妍否何乃明妃命独悬画工手丹青一诖误白黒相纷纠遂使君眼中西施作嫫母同侪倾宠幸异类为配偶祸福安可知美顔不如丑何言一时事可戒千年后特报后来姝不须倚睂首无辞插荆钗嫁作贫家妇不见青冢上行人为浇酒
　　杂感
　　君子防悔尤贤人戒行藏嫌疑逺李言动慎毫芒立敎固【一作圗】如此抚事有非常为君持所感仰面问苍苍犬囓桃树根李树反见伤老烹不烂延祸及枯桑城门自焚热池鱼罹其殃阳货肆凶暴仲尼畏于匡鲁酒薄如水邯郸开战塲伯禽鞭见血过失由成王都尉身降虏宫刑加子长吕安兄不道都市杀嵇康斯人死已乆其事甚昭彰是非不由巳祸患安可防使我千载后涕泗满衣裳









　　白香山诗集巻二
　　钦定四库全书
　　白香山诗集巻三　　　　　歙县汪立名编长庆集三【讽谕新乐府上二十首】
　　新乐府【并序○元和四年为左拾遗时作】
　　【立名按元稹集有和李校书新题乐府上阳白髪人华原磬等十二首序云予友李公垂贶予乐府新题二十首雅有所谓不虚为文予取其病时之尤急者列而和之盖十二而已云云语未尝及白而此序中又不言和李作当是因李作而推广者爰于题下间采元李注以实原注所未备】
　　序曰凡九千二百五十二言断为五十篇篇无定句句无定字系于意不系于文首句标其目卒章显其志诗三百之义也其辞质而径欲见之者易谕也其言直而切欲闻之者深诫也其事覈而实使采之者传信【一作有徴】也其体顺而肆可以播于乐章歌曲也总而言之为君为臣为民为物为事而作不为文而作也
　　七徳舞　美拨乱陈王业也【武徳中天子始作秦王破陈乐以歌太宗之功业贞观初太宗重制破陈乐舞圗诏魏征虞世南等为之歌词名七徳舞自龙朔已后诏郊庙享宴皆先奏之】
　　七德舞七德歌传自武德至元和元和小臣白居易观舞听歌知乐意乐终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心置人腹亡卒遗骸散帛收【贞观初诏收天下陈死骸骨致祭而瘗埋之寻又散帛以求之也】饥人卖子分金赎【贞观二年大饥人有鬻男女者诏出御府金帛尽赎之还其父母】魏征梦见天子【一作子夜】泣【魏征疾亟太宗梦与征别既寤流涕是夕征卒故御制碑文云昔殷宗得良弼于梦中今朕失贤臣于觉后】张谨哀闻辰日哭【张公谨卒太宗为之举哀有司奏日在辰隂阳所忌不可哭上曰君臣义重父子之情也情发于中安知辰日遂哭之恸】怨女三千放出宫【太宗尝谓侍臣曰妇人幽闭深宫情实可愍今将出之任求伉俪于是令左丞戴胄给事中杜正伦于掖庭宫西门拣出数千人尽放归】死囚四百来归狱【贞观六年亲録囚徒死罪者三百九十人放出归家令明年秋来就刑应期毕至诏悉原之】剪须烧药赐功臣李勣呜咽思杀身【李勣常疾医云得龙须烧灰方可疗之太宗自剪须烧灰赐之服讫而愈勣叩头泣涕而谢】含血吮疮抚战士思摩奋呼乞効死【李思摩尝中矢太宗亲为吮血】不独【一作则知不独】善战善乘时以心感人人心归尔来一百九十载天下至今歌舞之歌七徳舞七徳圣人有作垂无极岂徒耀神武岂徒夸圣文太宗意在陈王业王业艰难示子孙
　　法曲　美列圣正华声也【元宗杂彜歌不能无所刺焉】
　　法曲法曲歌大定积徳重熙有余庆永徽之人舞而咏【永徽之时有贞观遗风故髙宗制一戎大定乐曲】法曲法曲舞霓裳政和世理音洋洋开元之人乐且康【霓裳羽衣曲起于开元盛于天寳也】法曲法曲歌堂堂堂堂之庆垂无疆中宗肃宗复鸿业唐祚中兴万万叶【永隆元年太常丞李嗣贞善审音律能知兴衰云近者乐府有堂堂之曲再言之者唐祚再兴之兆也】法曲法曲襍【一作合】夷歌夷声邪乱华声和以乱干和天宝末明年胡尘犯宫阙【法曲虽似失雅音盖诸夏之声也故歴朝行焉明皇虽雅好度曲然未尝使蕃汉杂奏天宝十三载始诏诸道调法曲与胡部新声合作识者深异之明年冬而安禄山反】乃知法曲本华风苟能审音与政通一从胡曲相防错不辨兴衰与哀乐愿求牙旷正华音不令夷夏相交侵
　　二王后　明祖宗之意也
　　二王后彼何人介公酅公为国賔周武隋文之子孙古人有言天下者非是一人之天下周亡天下传于隋隋人失之唐得之唐兴十叶嵗二百介公酅公世为客明堂太庙朝享时引居賔位备威仪备威仪助郊祭髙祖太宗之遗制不独兴灭国不独继絶世欲令嗣位守文君亡国子孙取为戒
　　海漫漫　戒求仙也
　　海漫漫直下无厎旁无边云涛烟浪最深处人传中有三神山山上多生不死药服之羽化为天仙秦皇汉武信此语方士年年采药去蓬莱今古但闻名烟水茫茫无覔处海漫漫风浩浩眼穿不见蓬莱岛不见蓬莱不敢归童男丱女舟中老徐福文成多诳诞上元太一虚祈祷君看骊山顶上茂陵头毕竟悲风吹蔓草何况元圣祖五千言不言药不言仙不言白日升青天立部伎　刺雅乐之替也【太常选坐部伎无性识者退入立部伎又选立部伎絶无性识者退入雅乐部则雅乐之声可知矣】
　　立部伎鼔笛諠双舞劎跳七丸嫋巨索掉长竿太常部伎有等级堂上者坐堂下立堂上坐部笙歌清堂下立部鼓笛鸣笙歌一曲【一作声】众侧耳鼔笛万曲无人听立部贱坐部贵坐部退为立部伎击鼔吹笛和杂戏立部又退何所任始就乐悬操雅音雅音替坏一至此长令尔辈调宫征圜丘后土郊祀时言将此乐感神只欲望鳯来百兽舞何异北辕将适楚工师愚贱安足云太常三卿尔何人
　　华原磬　刺乐工非其人也【天宝中始废泗濵磬用华原石代之询诸磬人则曰故老云泗濵磬下调之不能和得华原石考之乃和由是不改】
　　华原磬华原磬古人不聴今人聴泗濵石泗濵石今人不击古人击今人古人何不同用之舍之由乐工乐工虽在耳如壁不分清浊即为聋梨园弟子调律吕知有新声不如古古称浮磬出泗濵立辨致死声感人宫悬一聴华原石君心遂亡封疆臣果然胡冦从燕起武臣少肯封疆死始知乐与时政通岂聴铿锵而已矣磬襄入海去不归长安市儿为乐师华原磬与泗濵石清浊两音谁得知
　　上阳白髪人　愍怨旷也【天寳五载已后杨贵妃専宠后宫人无复进幸矣六宫有美色者辄置别所上阳是其一也贞元中尚存焉】
　　上阳人上阳人红顔暗老白髪新绿衣监使守宫门一闭上阳多少春宗末嵗初选入入时十六今六十同时采择百余人零落年深残此身忆昔呑悲别亲族扶入车中不敎哭皆云入内便承恩脸似芙蓉胷似玉未容君王得见面已被杨妃遥侧目妬令潜配上阳宫一生遂向空房宿宿空房【旧本皆作床】秋夜长夜长无寐天不明耿耿残灯背壁影萧萧暗雨打窗声春日迟日迟独坐天难暮宫莺百啭愁厌闻梁燕双栖老休妬莺归燕去长悄然春往秋来不记年唯向深宫望明月东西四五百回圆今日宫中年最老大家遥赐尚书号小头鞵履窄衣裳青黛防眉眉细长外人不见见应笑天宝末年时世【一作様】籹上阳人苦最多少亦苦老亦苦少苦老苦两如何君不见昔时吕向美人赋【天寳末有密采艳色者当时号花鸟使吕向献美人赋以讽之】又不见今日上阳宫人白髪歌
　　胡旋女　戒近习也【天宝末康居国献之】
　　胡旋女胡旋女心应手应鼔弦鼔一声双袖举回雪飘飖【一作风飘飘】转蓬舞左旋右转不知疲千帀万周无已时人间物类无可比奔车轮缓旋风迟曲终再拜谢天子天子为之微启齿胡旋女出康居徒劳东来万里余中原自有胡旋者鬭妙争能尔不如天宝季年时欲变臣妾人人学圎转中有太真外禄山二人最道能胡旋梨花园中册作妃金鸡障下养为儿禄山胡旋迷君眼兵过黄河疑未反贵妃胡旋惑君心死弃马嵬念更深从兹地轴天维转五十年来制不禁胡旋女莫空舞数唱此歌悟明主
　　新丰折臂翁　戒边功也
