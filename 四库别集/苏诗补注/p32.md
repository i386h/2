<!-- { "loadSidebar": true } -->
　　欲放清溪自在流忽教冰雪落沙洲出山定被江潮涴能为山僧更少留
　　六和寺【注见第七巻送张职方诗下】冲师【失攷】
　　冬至日独逰吉祥寺
　　井底微阳回未回萧萧寒雨湿枯荄何人更似苏夫子不是花时肯独来
　　吉祥寺【西湖逰览志自观桥南至众安桥街东有安国坊宋时有吉祥寺干徳三年睦州刺史薛温舍宅为寺治平二年改广福中有牡丹蔡襄有吉祥寺赏牡丹诗】
　　后十余日复至
　　东君意浅着寒梅千朶深红未暇栽安得道人殷七七不论时节把【宋刻本作遣】花开
　　戏赠
　　惆怅沙河十里春一番花老一番新小桥依旧斜阳里不见楼中埀手人
　　和人求笔迹
　　麦光铺几净无瑕入夜青灯照眼花从此剡藤眞可吊半纡春蚓绾秋蛇
　　愼按以上五首施氏补注本杂编往湖州诗中今改正
　　将之湖州戏赠莘老
　　余杭自是山水窟侧【宋刻本作仄】闻呉兴更清絶湖中橘林新着霜溪上苕花正浮雪顾渚苶芽白于齿梅溪木红胜颊呉儿脍【一作鲙】缕薄欲飞未去先説馋涎埀亦知谢公到郡久应怪杜牧寻春迟鬓丝只可对禅榻湖亭不用张水嬉
　　湖中橘林【石林避暑録呉中橘惟洞庭东西二山最盛呉兴备志橘出洞庭宋时洞庭山属呉兴】顾渚茶【元和郡县志顾渚山贞元以后每嵗以紫笋荼进奉太平寰宇记茶产长兴县界生顾渚山中者与峡州光州同顾渚在县西北三十里呉兴山墟名云呉王夫槩顾其渚次原隰平衍崖谷林薄中多产茶以充嵗贡】梅溪木【太平寰宇记梅溪在呉兴县隋图经云呉兴故鄣县东三十里有梅溪山元和郡县志湖州土产有木呉兴备志湖州唐时贡连蔕木牟瓛陵阳集四安道中诗自注云木园入折山数里土人取埋其半于沙中以纸镂花贴上以溪水洒之日晒乃红】脍缕【谈钥呉兴志唐呉昭徳呉兴人善造鲈脍时人嘲之曰鲙若遇呉缕细花铺】谢公【顔鲁公题谢公塘碑隂云太保谢公晋咸和中以呉兴山水清逺求典此郡按诗借以喻莘老也下引杜牧先生自谓】水嬉【呉兴掌故引统纪云清明日桡彩舟于溪上为竞渡之戏谓宜田蚕荆楚嵗时记则以五月五日呉兴止是寒食为此者崔元亮为牧之张水嬉即此】
　　鸦种麦行
　　霜林老鸦闲无用畦东拾麦畦西种畦西种得青猗猗畦东已作牛尾稀明年麦熟芒攒【宋刻本作钻】槊农夫未食鸦先啄徐行俯仰若自矜鼓翅跳踉上牛角忆昔舜耕歴山鸟为耘如今老鸦种麦更辛勤农夫罗拜鸦飞起劝农使者来行水
　　劝农使者【杜氏通典劝农谒者梁天监九年置唐大诏令开元十二年置劝农使廵按郡邑安抚户口孙彦同职官分纪景徳二年诏诸道转运使副使及知州少卿监以上并兼劝农使其余知军通判等并兼劝农亊天禧二年改诸路提防刑狱为劝农使副天圣四年令逐路转运司自今劝农更不置司】
　　送张轩民寺丞赴省试
　　龙飞甲子尽豪英尝喜吾犹及老成人竞春兰笑秋菊天教明月伴长庚传家各自闻诗礼与子相逢亦弟兄洗眼上林看跃马贺诗先到古宣城【公自注伯父与太平州张侍读同年此其子】
　　寺丞【职官分纪太常宗正光禄太仆鸿胪司农大理太府皆有丞】古宣城【太平寰宇记汉宛陵县顺帝改宣城郡唐置宣州开元中析置青阳太平寜国三县寳应二年又析太平置旌徳县自乾元以后为寜国军节度】
　　和致仕张郎中春昼
　　投绂归来万事轻消磨不【宋刻本作未】尽祗风情旧因莼菜求长假新为杨枝作短行不祷自安縁夀骨深【宋刻本作苦】藏难没是诗名浅斟杯酒红生颊细琢歌词穏称声蜗殻卜居心自放蝇头冩字眼能明盛衰阅过君应笑宠辱年来我亦平跪履数从圯下老逸书闲问济南生东风屈指无多日只恐先春鶗鴂鸣
　　张郎中【呉兴掌故集张子野仕至都官郎中晚年渔钓自适至今称张钓鱼湾按呉兴志张先乌程人康定进士齐东野语云天圣八年进士与志不合志讹也又按周公谨齐东野语载孙莘老十咏图序畧云赠尚书刑部侍郎张公讳维呉兴人以吟咏自娯不出仕以子先封正四品年九十有一公卒十八年子尚书都官先亦致仕家居取公平生自爱诗十首冩之缣素号十咏图都官字子野葢其年八十二云按胡安定言行録庆歴六年郡守宴六老于南园其一为卫尉寺丞张维世固知有子野而不知有其父也十咏诗中如滩头斜日鳬鹥队枕上西风鼓角声花有秋香春不知皆佳句也又先生本集有祭文称为子野郎中其文曰惟余子野归及强仕优防故乡若复一世与孙莘老序畧正相合因详録之】用和人求笔迹韵寄莘老【宋刻本题云再用前韵寄莘老】
　　君不见夷甫开三窟不如长康号痴絶痴人自得终天年智士死智罪莫雪困穷谁要卿料理举头看山笏拄颊野鳬翅重自不飞黄鹤何事两翅【宋刻本作翼】埀泥中相从岂得久今我不往行恐迟江夏无双应未去恨无文字相娯嬉【公自注黄庭坚莘老婿能文】
　　【愼按山谷后集云庭坚初室曰兰溪县君孙氏故龙图阁直学士孙公觉莘老之女庭坚年十七从舅氏李公择学士于淮南孙公怜其少以兰溪归之因公自注附志于此】
　　附子由次韵
　　宦防莫向长城窟冬冰折胶亦絶呉中腊月百事便蠏煮黄金鲈鲙雪京城旧友一分散近忆呉兴须满颊世事反覆如翻飞今日共鲧前益埀畏人但恐去不逺适意未觉归来迟借问校讐天禄阁何如江海同防嬉
　　画鱼歌【公自注湖州道中作】
　　天寒水落鱼在泥短钩画水如耕犂渚蒲防【宋刻本作披】折藻荇乱此意岂复遗鳅鲵偶然信手皆虚击本不辞劳几万一一鱼中刃百鱼惊虾蟹奔忙误跳掷渔人养鱼如养雏揷竿贯【宋刻本作冠】笠惊鹈鹕岂知白梃閙如雨搅水覔鱼嗟已疎
　　画鱼【栾城集自注云呉人以长钉加杖头以杖画水取鱼谓之画鱼注家不知引此王氏分类编入书画类中固谬施氏补注谓以钩画鱼亦未详确今为考正】
　　附子由和
　　潜鱼在渊安可及埀饵投竿易如拾投江设网虽不仁一瞬未移收百十画鱼何者漫区区终日辛勤手拮据已嫌长网不能徧肯信一竿良有余鲲鲵骇散蛟龙泣获少惊多亦何益愿从网罟登君庖碎首屠鳞非所惜
　　呉中田妇叹【公自注和贾收韵】
　　今年粳稻熟苦迟庶见霜风来几时霜风来时雨如防杷头出菌鎌生衣眼枯泪尽雨不尽忍见黄穗卧青泥茅苫一月陇上宿天晴获稻随车归汗流肩赪载入市价贱乞与如糠粞卖牛纳税拆屋炊虑浅不及明年饥官今要钱不要米西北万里招羌儿龚黄满朝人更苦不如却作河伯妇
　　粳稻【大观本草粳与秔同有早中晚三收诸家独以晚稻为粳者非也凡不粘者皆为粳】要钱【司马温公论青苖及坐仓籴米之害云东南钱荒而粒米狼戾今弃其所余取其所无农未皆病矣】河伯妇【圣贤冡墓记河伯姓吕名公夫人姓冯名夷华隂人服八石得水仙为河伯妇】
　　附子由次韵
　　久雨得晴惟恐迟既晴求雨来何时今年舟楫委平地去年蓑笠为裳衣不知天公谁怨怒弃置下土尘与泥丈夫强健四方走妇女龌龊将安归塌然四壁倚机杼收拾遗粒炊糠粞东邻十日营一炊西邻谁使救汝饥海边惟有盐不旱卖盐连坐収婴儿传闻四方同此苦不闗东海诛孝妇同邵同年戏赠贾収秀才三首
　　倾葢相欢一笑中从来未省马牛风卜邻尚可容三径投社终当作两翁古意已将兰缉佩招词闲咏桂生丛此生自断天休问白发年来渐不公
　　邵同年【呉兴志邵迎字茂诚高邮人本集邵茂诚诗集序云茂诚与余同进士十有五年而见之于呉兴孙莘老座上则茂诚亦嘉祐二年进士诗集今不传】贾收【字耘老乌程人所着有懐苏集见呉兴志】
　　朝见新丛【宋刻本作荑】出旧槎骚人孤愤苦思家五噫处士大【宋刻本作太】穷约三赋先生多诞夸帐外鹤鸣奁有镜筒【宋刻本作筩】中钱尽案无鲑玉川何日朝金阙白昼闗门守夜叉【公自注时贾欲再娶】
　　夜叉【维摩经注夜叉有三种一在地二在虚空三天夜叉也地夜叉不能升空天夜叉能飞行佛转法轮地夜叉唱空夜叉闻空夜叉唱四天王闻如是乃至梵天也】
　　生涯断处似樯乌科第无心摘颔须黄帽刺舩忘嵗月白衣担酒慰鳏孤狙公欺病来分栗水伯知馋为出鲈莫向洞庭歌楚曲烟波渺渺正愁予
　　渺渺愁予【耘老有侍姬二人名双荷叶本集答耘老尺牍云齿落目昏当是为双荷叶所困此诗结句葢用九歌作隠语以戏其目昏也】
　　逰道塲山何山
　　道塲山顶何山麓上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山高无风韵【宋刻本作松】自响误认石齿号惊湍山僧不放山泉出屋底清池照瑶席阶前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山高人读书夜达旦至今山鹤鸣夜半我今废学不归山山中对酒空三叹
　　道塲山【释氏稽古畧梁干化二年湖州道塲山如讷禅师卓庵于山乘虎防行呉兴掌故谓唐中和间建伏虎道塲于此者讹湖州旧志呉越建十圣殿为眞正寺宋改万夀禅寺】何山【太平寰宇记何口山一曰何山在乌程县南十里亦曰金葢山呉兴掌故金葢山郡志讹以为何山何山与道塲山联接为北一支金葢是南一支】高人读书【汪藻何氏书堂记图经相承以何氏为晋何楷楷尝读书此山后为呉兴守以其居为寺而名其山顔鲁公杼山碑亦曰寺西南有何楷钓台则楷常居此无疑然楷之姓名于晋史无所见惟沈约宋书叙何子平曾祖楷为晋侍中而唐林氏姓纂亦云何叡渡江生楷为晋侍中晋书称叡有五子独充凖有传而不及其余括地志谓楷呉兴太守宋书以楷为侍中岂约见何充尝除侍中因讹以充为楷耶以余考之有宋禅幽寺碑云元嘉十四年创立精舍于金葢山初不言楷时有寺且何山之名于梁呉均诗始见之疑楷常学于此山后人慕之指其处谓其以居为寺者非也】
　　附子由次韵
　　两山相负为峰麓流水重重注溪谷逰人上寻流水源未觉﨑岖病双足山深下视云漫漫径埀石底千屈盘松林隂森白日静忽惊人世如奔湍客行不避苦寒出僧定端居不下席人生嗟与草木同置身所在由初植堂中白佛青髻鬟气象冲淡非人间坐令逺客厌奔走径欲筑室依空山木鱼桹桹夜将旦星斗欹斜挂山半行役有程未可留将出山门复长叹
　　赠孙【宋刻本无孙字】莘老七絶
　　嗟余与子久离羣耳冷心灰百不闻若对青山谈世事当湏举白便浮君
　　【乌台诗案熙寜五年十二月防运司差往湖州相度隄岸利害因与湖州知州孙觉相见轼作诗若对青山谈世事当湏举白便浮君是时约孙觉并坐客如有言及时事者罚一大盏虽不指时事是非意言事多不便更不可説説亦不尽也】
　　天目山前渌浸裾【苕溪丛话作芜】碧澜堂下看衔舻作隄捍水非吾事闲送苕溪入太湖
