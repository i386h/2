<!-- { "loadSidebar": true } -->
　　西岩赵君系出辽勲臣开府公后遭时多故家业中衰西岩崛起畆从龙山吕先生学金自南渡后诗学为盛其格律精严辞语清壮度越前宋直以唐人为指归逮壬辰北渡斯文命脉不絶如线頼元李杜曹麻刘诸公为之主张学者知所适从惟虎岩龙山二公挺英迈不凡之材挟迈往凌云之气用所学所得偃然以风雅自居视李协律赵渭南伯仲间也雅为中书令耶律公賔礼至令其子双溪从之问学由是赵吕之学自为燕蓟一西岩受业适丁兹时探究其渊源沉浸乎醲郁加以立志坚笃讲肄不倦宜传遗绪最为知名士捐馆后十五年子天民携所著述西岩集见示求引其端廼为之说曰文章天下之公器与造化者争衡为之甚难故得其正传者亦不多见岂非天之降才不易而人之器识亦有限量耶惟就其材地所至学问能就以自得有用为主尽名家而传不朽若必曰须撑霆裂月碎破阵敌穿冗险固者方可为之则后生晚学不复敢下笔矣如西岩之气淳而学古材清而辞丽自足以摅平生之底蕴为后进之规模异时有大辞伯出如王临川元新兴纂李唐之英华续中州之元气序文章之宗者则于是集亦有取焉
　　遗安郭先生文集引
　　关辅天下形胜地有终南太华洪河泾渭为之襟带姬周之所积累汉唐之所经营虽时异事改彼忠厚雄杰之余风山川英灵之萃秀而在于人也意其必有瓌竒文雅之士生乎其间仆尝思一游求其人与之纵竒观歴遗迹羡山河之良是叹兴亡之无穷豁逹芥蔕以忘吾忧寤寐平生未遂斯愿至元乙亥冬猥判晋幕夤縁迎谒扺华隂东归殊怅然也尔后毎自秦雍来者必为访问虽得其髣髴而士之听见初不知也大徳庚子春方谢事不出有客叩门剥啄自称奉先郭良弼嵒甫携示先世遗安先生文集请引其端细为披读盖信道笃烛理明攻诗文为颛门之业者也岂非向所谓瓌竒文雅之士乎虽未西游其山川人物已在吾目中矣奈何衰老懒于论载请益勤乃勉为之説曰文章虽推衍六经宗述诸子特言语之工而有理者乎然必需道义培植其根本问学贮蓄其穣茹有渊源精尚其辞体为之不辍务至于圆熟以自得有用为主浮艳陈烂是去方能造乎中和醇正之域而无剽切捞攘灭裂荒唐之故为之甚难名家者亦不多见惟周卿先生天资冲粹内守峻洁自防力学为健举子中年流离不易所业故徳望弥高文学益冨致逺近尊礼又少日以外孙行接际兰泉先生所交麻段孟李诸公皆秦晋名士其资之深学之博与夫渊源讲习可谓有素矣故诗文温醇典雅曲尽己意能道所欲言平淡而有涵蓄雍容而不廹切类其行己蔼然仁义道徳之余孔子曰有徳者必有言信乎其有言也所可惜者连蹇塲屋不遂一第侍谋省幕道弗大行然信于今者不必传于后晦于始者其终必显曰显与晦必时之待扬雄氏所谓五百年必得其人然寥寥四海岂无知音者恐表圣之言乃为通论况有贤子孙为之扬显者哉今文治蔚兴学者日众异时板本一出有序关右之宗究兰泉之命脉者则于是集知所崇尚矣
　　翁三山史咏序
　　自伯鱼趋庭宣父训以学诗俾兴起志意通逹事理造夫大学阃域由是后之学者有以取法知所适从伊川先生尝欲体诗叙童子切务令朝夕讽诵发其意趣盖遵遗防也六经之外其次莫如史然载籍浩博初学者欲遽渉猎譬如算沙海上成功何年故前世有帝王镜略小学史断防求笺要等编皆诱之易以覧诵速収见效今庆元路总判三山翁侯元臣复扩充前人规模取通鉴编年事迹显著者缀聨五言絶句二千余篇其歴代之隆替君臣之得失粲然具列辞直而不晦言简而意足使初学者读之易晓而难忘庸他日融会通贯之渐或曰牵合章句破碎全史不几于篆刻雕虫之乎予曰不然圣贤进修学有大小传有后先子夏所谓譬之草木区以别者为得之矣况翁侯是作特为童防所设就其所成就而论可谓祖圣训述贤传摅己志惠后学好古博雅者矣大徳四年月日谨序
　　燕山王氏庆弄璋诗引
　　史馆简阅王生子宪自其先世以笃行至孝培植根本子孙奉承家致屋润复能尚义好礼为名公贤士夫称道都城人物浩繁由是王氏以孝义知名子宪防防训诲卓有所立以良家子选侍闾门擢直玉堂谨愿文雅出色同辈有光故家所不足者嗣续为念大徳庚子夏佳气充闾璋辉呈瑞犀钱玉菓已浴兰汤防笔柘弓载临晬旦以予在院中最为耆旧来乞名乃取先世积善而不近名种徳而不求报命之曰余庆先儒有云善恶之报至子孙而后定又云贤者必有后王氏其有子也冝矣谢庭春好羡玉树之临风窦桂枝荣望读书而有日徐卿二子少陵有歌嗣深晬日涪翁伸颂凡与往来者皆冝作诗用展光贺
　　赠李逹之诗序
　　李逹字逹之汲梁人世将家既长游燕遂占籍焉为人慷慨乐易好闲便静以相术行于时然不以艺自矜与僧西云相善讲主和一日以领宗门事为问切语其徒曰汝师不数日逺行尚欲何为不浃旬而逝又同术者指一井工有坎阨毙不出来日逹曰否坎阨则无将缢而死果然南官程总尹以除日访之曰喜只在此日口未落而除下其应騐若尔僧龛禅榻曽不惜朝镜之磋跎醉袖笻杖常歴遍春烟之巷陌世味宦情两皆泊如其兄显道以偏师戍歩殊光显也书屡招不赴或疑焉逹曰兄安余无所希冀何往其安贫守分如是者有屋数间在崇仁东市门田五顷近潞水澹台里岁得租粟自糊其口云
　　义斋先生四书家训题辞
　　义斋先生姓石氏讳鹏字云卿父璧自五台东徙唐封家焉世传儒业中戊戌选终保定路劝农使先生早以文行师范一方至元丙子用辞科魁多士资纯笃恬于世味惟闭戸读书务为无所不窥四书小学尤所致力集其所得遂至成书沉潜玩味者有年反复更易初不去手易箦际属其子承义等曰吾平昔精力尽在是书藏之家塾诒训子孙吾世其庻几乎承宗奉遗命以叙引来请仆忆提宪燕南时按行属县与先生有一日之雅今虽衰耄忍蕲一言庸慰存没夫四书所载性命道徳之懿修齐治平之方道统所由传授学者所以修习推明天理维持世教如水火菽粟日用而不可阙伊洛名公后宋诸儒集解纂疏论之详矣近年上而公卿大夫下而一邑一郡之士例皆讲读佥谓精诣理极不可加尚先生复能沉浸浓郁含英咀华发先儒之未及附己意之所见自为一家之説其学与志可谓勤而知所务矣盖士生斯世不可虚拘出则行道济时隠则立言垂后况性命之理仁义之端非由外铄皆性分之所固有职业之所当为尽其在我者而已初无先后浅深之间故子贡曰文武之道未坠于地在人贤者识其大者子夏亦云君子之道孰先传焉孰后倦焉是则先生著述之本意也若秪以笃信好学修辞明志遗训子孙启廸后学折圣贤则义斋之名亦当传闻于后于是乎书大徳辛丑岁孟夏吉日题
　　义斋先生小学家训序
　　义斋先生补注小学书藏之家塾未尝示人治命其子承宗曰当携谒秋涧翰学庻明吾志先生既没乡邑士人杨飞卿将板行焉承宗致遗命恳求序引仆向游宦赵北与先生夤縁私觌欵洽则未也用是追念畴昔敢摅臆见昔晦庵朱文公既集注四书俾大学之道体用本末昭然显著复虑童防之士弗知趋向次第不能入道义之门造治平之域复述此书俾为师者知所以教弟子知所以学虽曰小学其文辞杂出于圣经贤传百家之书言防行懿顾先师宿儒究竟践履有终身不能尽者近年科举不行士趋实学曰师弟子云者专务讲明收功致効旧有标注未极详备今先生之注究其渊源辞防之奥与夫品节度数之详随其繁简而具载焉纯直明坦俾初学者观之易于省解如陟高而得梯阶济深而遇舟楫其急先务应时求不为无补先生讳鹏字云卿自号义斋保之唐县人隠居求志潜心著书不求裱襮吾闻积善勤学报施不及其身而发越于后者必大则是书之出先生之志之学光明于时也审矣
　　西溪赵君画隠小序
　　予既冠受馆于漕使周侯因与门下士赵君子玉游乆之熟其为人资清雅而有干局心机巧而善绘事其初家藏营丘遗墨朝夕爱玩不去其手遂有所得继遇东丘画工沈氏指授笔法又尝西游太行穷岩岫之深峻视云烟之变化当其情得意防留连忘归动经旬月由是于仁智妙趣得其动静之理又操觚染翰觉心手洒洒无留思尝为亷右相董承防及仆作亷泉野荘秋涧等图景气萧爽云烟清润笔简而意足其寄兴云霞放情林壑有淡墨冩出无声诗之誉或讥懐材抱技不沽价以求售曰人物者天地之幻化图画者又人物之幻影彼功名烜赫富贵薫天者倐忽之顷已归磨灭况韦布之士欲取声华于虚幻之余不几于惑欤然所以孜孜于此者特遣兴适懐冩吾胷中之丘壑尔闻者为知言大徳辛丑夏邂逅都城为予临杨息轩緑野探梅图髣髴三昩不传之妙复恳于予曰仆老矣技进止此幸惠顾序述平生传遗子孙乃语之曰昔曹霸乐艺而忘贫贱郭熈头白余笔力少陵山谷为赋丹青引秋山歌攀附骥尾名垂不朽顾仆何人敢望于二公哉赵君赵君其奈尔何子玉曰不然前贤后贤其揆一也古徃今来各其时也顾在中朝闻望老于文学者孰出公右言念夙昔能无情乎既不获已乃援毫而识之赵氏系出桞城宦族当天兵南下父通福以义勇附太师国王帐下从定河朔屡立战功寿终定武漕使周侯以葭莩故表其劳绩防先朝收録二子仍复其家仲列名侍从后歴尉完利等州州尹次曰澄即子玉也受中山三司使晦迹管库余三十年无毫髪防汚盖其胷次脱洒不为物欲所累故也五子秉仁秉温縁父好尚亦驰誉丹青云是岁秋七月上旬二日秋涧翁谨述
　　崇真万寿宫都监冯君祈晴诗序
　　大都辛丑夏仲暑雨大作霑霪不辍至五旬之乆泥涂坎陷车马不通潢潦涨漫浸贯川泽小民咨怨农夫告病崇真万寿宫都监石泉冯君乃谋于道众曰吾辈奉正一法以祈禳为业覩其如是虽不吾以安可坐视而弗救耶于是致斋洁肃仪物吁告穹苍飞檄诸部恳以七日为开霁之度及期果六丁敛虐曦驭腾光士庻获覩天日晴明之快免昏垫陷溺之苦于是羽客儒流咸作诗赞扬湖广儒学提举戴月涧以序引见属戴交乆情欵有不能己者廼题数语姑塞其请予尝读洪范九畴观天人相感之际随所召祯祥灾沴应之吁可畏也故三代君臣遇灾知惧固曰修己敬天为务而祷谢禋禜尽诸人事者自不容己逮汉静应张公以神道设教体含清虚用周慈悯为国家祈天永命为黎庻祓除不祥由是祈禳祭醮自为一家之学传授科式符箓具在也然得其人则法灵而着效苟非其人道不虚行传曰至诚感神又曰至诚动金石道虽殊途其致则一若石泉冯君之祈晴有騐其亦持守诚敬祭醮精严善于宏衍宗风者哉诸君作诗称美不亦宜乎其年秋七月廿三日秋涧翁漫书
　　穷阎飘泛逝川东千里嘉禾一雨空复翎云影外林林万木水光中惨舒何待鞭奇石祷吁端能格上穹千古盟威神力在崇真坛下振高风
　　紫山胡公哀挽诗巻小序
