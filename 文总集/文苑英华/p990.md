<!-- { "loadSidebar": true } -->
　　议曰古者太昊庖犠氏仰以观象俯以察法造书契而文籍生次有黄帝轩辕氏长而敦敏成而聦明垂衣裳而天下理其后数迁五徳君非一姓体国经野建邦设都文质所以再而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫易服色者谓夏后氏尚黒殷人尚白周人尚赤至于山龙华虫宗彛藻火粉米黼黻此又百代可知之道也今苏知机表奏请立节文改章服奉付礼官学士详定是非者谨按虞书曰予欲观古人之象日月星辰山龙华虫作防【旧唐志文粹作绘】宗彛藻火粉米黼黻絺绣由此言之则其所从来者尚矣夫日月星辰者象圣王光照下土也山者布散云雨【文粹作物】象圣王泽霑下人也龙者变化无方象圣王应时【唐志作机】布教也华虫者雉也身被五彩象圣王体兼文明也宗彛者虎【唐志讳作武】蜼也以刚猛制物象圣王神武定乱也藻者逐水上下象圣王随代而应也火者陶冶烹餁象圣王至德日新也粉米者人恃【文粹作时】以生象圣王为物之所頼也黼者能断割象圣王临事能决也黻者两已相背象君臣可否相济也逮有周氏乃以日月星辰为旌旗之饰又登龙于山登火于宗彛尊神明也【唐志文粹并无尊神明也四字】于是乎制衮冕以祀先王也九章者法阳数也以龙为首章者衮者巻也龙德神异应时【防要文粹作变】潜见表圣王深沉逺智巻舒神化也又制鷩冕以祭先公也鷩者雉也有耿介之志表公有贤才能守耿介之节也又制毳冕以祭四望也四望者岳渎之神也虎【唐志作武】蜼者山林所生也明其象也又制絺冕以祭社稷也社稷者土谷之神也粉米由之而成象其功也又制冕以祭羣小祀也百神异形难可遍拟但取黼【唐志文粹并无此字】黻之相背昭异名也夫以周公之多才故治【唐志讳作化】定制礼功成作乐夫以孔宣之将圣也故行夏之时服周之冕先王之法服乃自此之【唐志防要作此之自】出矣天下之【文粹有服字】能事又于是乎毕矣今表状请制大明冕十二章乘舆服之者谨按日月星辰者已施于旌旗矣龙武山火【文粹作龙山火米】者又不逾于古矣而云麟鳯有四灵之名元有负图之应云有纪官之号水为盛【唐志作感】德之祥此盖别表休徴终是无逾【防要作所】比象然则皇王受命天地与【诸本作兴】符仰观则璧合珠连俯察则银黄玉紫尽南宫之粉壁不足写其形状罄东观之铅黄无以纪其名实固不可毕施【防要文粹作陈】于法服也云也者从龙之气也水也者藻之自生也又不假别为章目也此盖不经之甚也又鸾冕八章三公服之者也鸾者太平之瑞也非三公之德也鹰鹯者鸷鸟也适可以辨祥刑【文粹作刑曹】之职也熊罴者猛兽也适可以旌武臣之功也又称藻为水草无所法象引张衡赋云带倒茄于藻井被【二本作披】红葩之狎猎请为莲华取其文彩者夫茄者莲也藻者饰也盖以莲饰水非谓藻为莲也若以莲代藻变古从今旣不知草木之名亦未逹文章之则【文粹作意】此又不经之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名岂唯颠倒衣裳抑亦自相矛盾此又不经之甚也又黼冕四章五品服之者考之于古则无其名验之于今则非章首此又不经之甚也国家以断鼇链石之功今上以纬地经天之德汉称文景周曰成康讲八代之乐搜三王之礼文物旣行矣尊卑又明矣天下已和平矣万国已咸宁矣诚请顺考古道率由旧章弗询之谋勿庸无稽之言勿听若夫礼惟从俗则命为制令为诏乃秦皇之故事犹可以适于今矣若夫【唐书作乃】义取随时则出称警入称跸乃汉国之旧仪犹可以行于代矣亦何取于变周公之轨物改宣尼之法度者哉谨议衣冠乘马议【文粹作朝服乘车议】　　　刘子【景龙二年】
　　议曰伏以古者爰自大夫已上【文粹作下】皆乘车而以马为騑服魏晋已降迄于隋代朝士又驾牛车历代经史具有其事不可一二而言也至如李广北征觧鞍憇息马援南伐据鞍顾盼斯则鞍马之设行于军旅戎服所乘贵于便习者也按江左官至尚书郎而輙轻乘马则为御史所弹又顔延之罢官后好骑马出入闾里当代称其放诞此则专车慿轼可服【旧唐志作擐】朝衣单马御鞍宜从防服求之近古灼然之明验也【唐志作矣】自皇家抚运沿革随时至如陵庙廵谒【唐志作幸】王公册命则盛服冠履乘彼辂车其士庶有衣冠亲迎者亦时以服箱充驭在于他事无复乘车贵贱所行通用鞍马而已臣伏见比者銮舆出幸法驾首途左右侍臣皆以朝服乘马夫冠履而出止【文粹作只】可配车而行今乘车旣停而冠履不易可谓唯知其一而未知其二也何者褎衣博带革履高冠本非马上所施自是车中之服必也韈而升镫跣以乘鞍非惟不师古道亦自取惊今俗求诸折中进退无可【文粹作凖】且长裙广袖翼如襜如鸣佩纡组锵锵弈弈驰骤于风尘之内出入于旌棨之间傥马有惊逸人从颠坠遂使属车之右遗履不收清道之傍絓骖相续固以受嗤行路有损威仪今议者皆以【唐志作云】秘阁有梁武帝南郊图多有衣冠乗马此则近代故事不得谓无其文臣案此图是后人所为非当时所撰且观民【唐志作代】间【唐志作今当】有古今图画者多矣如张僧繇画羣公祖二疏而兵士有着芒屩者阎立本画昭君入匃奴而妇人有着帷防者夫芒屩出于水乡非京华所有帷帽创于隋代非汉宫所作议者岂可徴此二画以为故实者乎由斯而言则梁氏【唐志作武】南郊之图义同于此又传称政宜因俗礼贵縁情殷辂周冕规模不一秦冠汉佩用舍无恒况我国家道轶百王功高万古事有不便理资【唐志作资于】变通其乘马衣冠窃谓宜从省废臣懐此异议其来自久日不暇给未及抑【唐志文粹作防】扬今属殿下亲从齿胄将临国学凡有衣冠乘马皆惮此行所以輙进狂言用申鄙见谨议
　　太子服绛纱袍议【并序】　　　　萧　嵩
　　开元二十六年肃宗升为皇太子受册太常所撰仪注有服绛纱袍【防要作衮下同】之文太子以为与皇帝所服【旧唐志通典防要作撰】同因上表辞不敢当请有【防要有司字】以易之宗令百官详议嵩与裴耀卿等奏议之
　　议曰臣等谨按衣服令云皇太子具服有逺游冠三梁加金附蝉九首施珠翠黒介帻髪缨緌犀簮一【诸本并无一字】导绛纱袍白纱中单皂领褾襈白裙襦方心曲领绛纱蔽膝革带剑佩绶等谒庙还宫元日冬至朔日入朝释奠则服之其绛纱袍则是冠衣之内一物之数与裙襦劎佩等无别至于贵贱之差尊卑之异则冠为首饰名制有殊并珠旒及衣【诸本并无此字】裳采章之数多少有别自外不可事事差异亦有上下通服名制是同礼重则具服礼轻则从省今以至敬之情有所未【防要通典作不】敢衣服不可减省称谓湏更变名望所撰仪注不以绛纱袍为称但称为具服则尊卑有差谦光成德谨议【勑改为朱明服】
　　经籍
　　孝经老子注易传议　　　　刘子
　　议曰谨按今俗所传孝经题曰郑注爰在近古皆云郑注【一无此字】即康成而魏晋之朝无有此説至晋穆帝永和十一年及孝武帝太元元年再聚羣臣共论经义有荀茂祖【二字一作防】者撰集孝经诸説始以郑氏为宗自齐梁已来多有异论陆澄以为非所注请不藏于秘省王俭不依其请遂得见传于时魏齐则立于学官着在律令盖由肤俗无识故致斯讹舛然则孝经非所注其验十有二条防郑君自序云遭党锢之事迯难注礼党锢事解注古文尚书毛诗论语为袁谭【一作潭非】所逼来至元城乃注周易都无注孝经之文其验一也郑君卒后其弟子追论师注所述及应对时人谓之郑志其言郑所注者唯有毛诗三礼尚书周易都不言郑注孝经其验二也又郑志目録记郑之所注五经之外有中候书传七政论乾象厯六艺论毛诗谱答临硕难礼駮许慎异义发墨守鍼膏肓及答甄子然等书寸纸片言莫不悉载若有孝经之注无容匿而不言其验三也郑之弟子分授门徒各述师言更相问答编録其语谓之郑记唯载诗书礼易论语其言不及孝经其验四也赵商作郑先生碑铭具称诸所注笺駮论亦不言注孝经晋中经簿周易尚书尚书中候尚书大传毛诗周礼仪礼礼记论语凡九书皆云郑氏注名至于孝经则称郑氏改无名二字其验五也春秋为演孔图云康成注礼诗易尚书论语其春秋孝经则【一作别】有评论宋均于诗纬【一作谱】序云我先师北海郑司农则均是之传业弟子也师所注述无容不知而云春秋孝经唯有评论非之所注于此特明其验六也又宋均孝经纬注引郑六艺论叙孝经云又为之注司农论如是而均无闻焉有义无辞令余昏惑举郑之语而云无闻其验七也宋均春秋纬注云为春秋孝经畧説则非注也谓所言又为之注者泛辞耳非事实其序春秋亦云又为之注也宁可复责以实注春秋乎其验八也后汉史书存于代者有谢承薛莹司马彪袁山松等其为郑传者载其所注皆无孝经其验九也王肃孝经传首有司马宣王之奏云奉诏令诸儒注述孝经以肃説为长若先有郑注亦应言及而都不言郑其验十也王肃注书发扬郑短凡有小失皆在订证若孝经此注亦出郑氏被肃攻击最应烦多而肃无言其验十一也魏晋朝贤论辨时亊诸注无不撮引未有一言引孝经之注其验十二也凡此证验易为讨覈而代之学者不觉其非乘彼谬説竞相推举诸解不立学官此注独行于代观夫言语鄙陋义理乖踈固不可以示彼后来传诸不朽至古文孝经孔传本出孔氏壁中语其详正无俟商防而旷代亡逸不复流行至隋开皇十四年秘书学士【一作生】王孝逸于京市陈人处买得一本送与著作郎王邵邵以示河间刘炫仍令校【一作置又作按】定而此书更无兼本难可依慿炫輙以所见率意刋改因着古文孝经稽疑一篇邵以为此书经文尽正【一作在】传义【一作正义】甚美而历代未尝置于学官良可惜也然则孔郑二家云泥致隔今纶防发问校其短长愚谓行孔废郑于义为允又今俗所行老子是河上公注其序云河上公者汉文帝时人结草庵于河曲仍以为号以所注老子授文帝因冲空上天此乃不经之鄙言流俗之虚语按汉书艺文志注老子者有三家河上所释无闻焉岂非注者欲神其事故假造其説也其言鄙陋其理乖讹虽欲才别朱紫粗分菽麦亦皆嗤其过谬而况有识者乎岂如王弼英才隽识探赜索隠考其所注义者为优必黜河上公升王辅嗣在于学者实得其宜又按汉书艺文志易有十二家而无子夏作传者至梁阮氏七録始有子夏易六卷或云韩婴作或云丁寛作然据汉书艺文志韩易有十二篇丁易有八篇求其符防则事殊隳刺者矣夫以东鲁伏膺文学与子游齐列西河告老名行将夫子连踪而嵗越千龄时经百代其所著述沉翳不行岂非后来假慿先哲亦犹石崇谬称阮籍郑璞滥名周寳必欲行用深以为疑臣窃以郑氏孝经河上公老子二书讹舛不足流行孔王两家实堪师授毎懐此意其愿莫从伏见前【前一作去月十日】勑令所司详定四书得失具状闻奏臣寻草议请行王孔二书牒礼部讫如将为允请即颁行谨议　　一作皆唐防要
　　同前　　　　　　　　　　司马贞
