<!-- { "loadSidebar": true } -->
　　自公行后即麻城周起部来云有一夕拜以宗伯充贽于政府袖草者久之而返璧台省之间葢汹汹矣而亡何太牢之疏继之寻部为停寝旬日而台抨复继之如此孙郎呓语欲止江东小儿啼不得而能止我辈学道耶然宗伯不免作小有为事具揭一辨及报启上诸执政一丸泥封龛室谢絶香火与我曹作壁观婆罗门而已宗伯咄咄谓先师胡不示一信仆谓清虚小有天下视人间世若一器贮数蚊蚋于方寸中鼓发狂闹了复何涉庸讵知不以此验我曹精怠耶得公敎果不异鄙意心谢心谢申相公徐大宗伯后先有札云政府意殊穆然且能以平语答圣问审尔彼善星调达者枉以身试阿鼻狱耳前所云夕拜宗伯门弟子也末法中遂至此可恨亦可悯也申公又云公急须北上半足踏凤凰池便人人息啄此恐非谬语惟更察之小儿落夹至停廪大抵与司柄者分任咎耳今颇有焚舟意冀应公前破字诀也两小孺风气却上要恐闻之直指之辖北矣渠已决策荐青浦君得无为威明党人之好沮乎挥汗不一
　　
　　又
　　
　　仆向所以劝公暂出者非谓一出一处足以了公平生事正谓物情汹汹不欲过示崖异耳燕中报音悉返大抵意自有为非欲与道雠也借此一畨猘口于意已满此曹子伎俩亦有尽仆与学士可保方丈萝薜地矣昔时钱王筑衣锦城罗隐劝其楼堞皆内向未几而徐绾之变从中起仆所虞得无是耶今已絶腥味不入口朝诵夕坐然不过于毛髪上作小观耳顶门针咽喉刄了不知所用也公何以教我家弟乞骸于入计时已有疏上今段固近决裂亦不至显然仆窃谓公虽不负泉石盟更须上一病疏微为宛转且毋令学士作逋逃主念之两儿子粗知行文辱公见急附闻不一不一
　　
　　又
　　
　　三日前青浦一书至谓公已束装旦夕北首矣而其夕冯开之吉士来云亦从青浦得公问意殊快之二妙差池凤沼毋论小山丛桂之色夺而增润玉堂且使噉猪肠小儿少息唇吻是亦佳事信香来接飞翰字字肺腑又于元驭宗伯处见张公子二书中间遣辞叙致波溢藻烂始犹疑其文人少实而恳至处要自由衷公所云二十字谤政府殊亦聪明宁不知无酖人羊叔子者祇缘公偃蹇林皋若为异议诸君立赤帜故宵人得借以行贽一入金明门立氷释矣第三厅尚是隔壁觅声恐未中肯綮正亦不必介意我师往往戒仆和光兹行无以为赠唯此二字而已青浦计可望除目脱此枳棘便甚消揺仆虽貌为捐世累而时见刺促即尸坐一蒲团亦自碌碌绵竹耗殊杳然（阙）其尔自不善觅亡所怪也向书楼堞内向葢谓元驭及仆家庭间魔而苦之然吾辈方寸地何所不有言及但更竦然近方料理佛道诸经可捧诵者刻之尚未完青浦内迁时当附上也此行须从陆如张所拟为便余不一
　　
　　又
　　
　　孟夏朔后二日元驭宗伯见谓公家苍头来乞法井仅持少君一书云公病热须此以解极为悬悬欲驰信相候念无可使者适得青浦一札云已自勿药但元气卒未易复耳公出不过一世身耳自爱则万世身也不自爱则刹那身也先师遗训俨然亦复时加紬绎否青浦业为公展告苐令天上公子知果以病欲不任非繇敬亭山色相殢则佳耳与宗伯俱有家庭之戚而宗伯为重古称缺陷世界非独吾二人顺受之而已兹附青浦伻奉候加飡自爱不一不一
　　
　　茅鹿门
　　
　　某待罪贵郡无状辱长者怜而容之葢拜赐于今八载矣冏寺时贤器柱受至欲负笈力辞之而后已濒行不能以一符繻为别缘不如御史有佩印处处得发故也每念执事负经济才文学政事于世无两中遘萋菲竟阻鼎铉乃至贤器麟趾凤毛昭代之瑞龃龉一青衿而复禠之所谓着朱骑马者果何人哉世贞幽谷之灰不然久矣加以跅弛自废偶值天公一闭眼暂然■〈必〉跋今之委顿固其所也山园小有泉石春来花竹日新作老蠧鱼散帙了不知厌间以尊酒佐之酒倦则游游倦则卧懑羡俱黜怨亲亦忘所恨宿业未满为征文人刺促不得并谢笔砚耳承大诲谆谆拜诵白华楼续稿神气殊王毗陵之后主盟独公矣史记题评斟酌二君更自有入心语异时倘有所进固公之余惠也
　　
　　许殿卿
　　
　　仆业已塞兑蜗殻自老而于生平故人不能尽置意外两岁前齐中信言公属末疾方念之而昨冬遂有传与明卿俱游道山者岁杪得明卿书春闰复从金茂才得公书及一絶句令人快慰若秦庭之还我双璧也金生颇能道公及李千里家事云公虽不良于行而饮噉转健神明不衰即以此百岁可也絶句书扇头供一粲不备
　　
　　又
　　
　　得书满纸皆肺腑语而笔迹非复成侯之旧当是用伏生口授故事耶陈生云兄神观小頺口履俱涩而饮噉犹不衰此境本非佳要能一切空之更自受用兄故尝莅赵州赵州老子百二十时光景故不异也若白沙先生于世法中潇洒故可耳未敢便以出世许之闻贤郎能禄养两孙渥洼神儶歴块可期仆赖庇犹日倾凿落噉不托三儿粗能读父书独于鳞墓草十七青矣子驹复化异物遗孤虽衿裾学宫而蓬蒿私室吾辈得无愧生趣之厚耶兄家玉润国之瓌宝甫登九列而见左时趋回辕下泽然内有足下外有于鳞千秋之业不可鼎峙而三耶寄声勉之不一
　　
　　弇州续稿巻一百九十
　　
　　●钦定四库全书
　　
　　弇州续稿巻一百九十一
　　
　　（明）王世贞 撰
　　
　　○文部
　　
　　△书牍
　　
　　沈光禄
　　
　　屈指西湖良会于今十二岁周矣每念吾丈冲虚恬淡恺悌易直黄叔度陶元亮之伦出处之际如云巻舒加以太夫人大耋万福优游奉侍天伦之乐靡以加矣弟初不能蚤引来此繁言幸自在家锄菜而世网及之又以饵忌者口良可叹也春来偶有创悟一切放下且作头陀行径矣闻仲君勇割爱欲离诸烦恼深所敬慕何年得谒法门一领指示也
　　
　　李仪部
　　
　　贞自杜闗来不敢与闻世务而自见泉兄与公前后大疏诵之为击节叹赏移日葢皆出于常情之表而实中于事理之的故也贞生平跅弛不能事言路齿颊余生自逺名逺岂有可以当公意者而况雕虫之技无益身心亦厌之矣乃辱过听见泉兄使效太公称觞之祝不佞何能为重虽然公贤者也太公当必贤又闻公上疏日知且得谴情罪于过庭太公怡然慰勉之又世贞之所愿效执鞭者矣春来欲简思虑俟小间当成一长篇仍以数语弁之报塞至意却觅便人专上不悞也雅贶不敢辞谨勉拜嘉附小敬于使者仰祈念存不宣
　　
　　又
　　
　　自门下之宅忧里居暨除服也所俨然而辱临之者所以筐篚交者所温颜色而慰存者指不胜屈矣而仆方自外名法耶稚子不获锁松筠间以野服奉接一茗而已亡芼羮麦饭之荐迨彩鹢北首又不获操舴艋具豚蹄斗酒之敬门下用深山道人例寛之则可然固当忘之也乃犹于拜命之后娓娓笔札若寘仆于方寸间者何也仆亦长物耳懒不任腰膂劣不任齿舌故托而逃诸自附于曳尾之涂逍遥枋榆没齿自足岂其别有希觊而门下过听辄举之人将使仆为鼠璞岂所敢当哉仪部之除似足小塞时情然自是三年前物清通简要故当以王裴相拟此不足淹也荆老虽尚有凿坏之志而圣眷乃尔似不当复偃蹇矣少陵有云二三豪后乗时出整顿乾坤济时了努力自爱使仆托此济一笠一衲坐朴握饱冷淘为太平之民以死不亦快哉使旋草次附复不宣
　　
　　又
　　
　　向者以尊命作太公寿言是时方欲谢绮语屏游思不能仰体仁人孝子至意而草草一歌塞白数月来不复终此戒染指翰墨则殊愧悔其卤莽也仆向者勌世之念适与境会故戢身自逺殊无所证得市井草莽举体皆凡惟有待尽而已执事何自以世外之乐相羡豚儿久困名场一振翼而铩随之且令息黔补劓从事音贤糟粕之责司马壮游大非其任承执事念存敢不致令感戢主上英断公卿争似励羔羊之节而神武之门尚有挂冠者不识尊见以为何故朱使君人便草草附复不次
　　
　　朱吏部汝虞
　　
　　前有刘氏之干去草草数行知己达而是时王父学正公之志铭粗已脱稿卒卒附上乃劳使者冲暑长途骈赐大诲厚币之辱王父世世长者式榖贻后而贞荒落之余不能修其辞以为地下重则有惭汗而已骐儿归谈公道谊之爱津津不容口至谓清德雅望治行苐一王裴之选舍而他之颇置不满于造物者此儿独好德一念可耳其它无所不懒辞科之业疎脱自恕弃置分也白下名胜诸贤萃止固足小畅若使游太学所谓十年犹有臭者谁能洗之耶次儿扶病入试苟厕一名不至寖■〈谷丸〉足矣小者粗可棰策聊慰目前赵汝师转宫庶自国老调停之意多然此君殊郁郁不自快不爱作东方生陆沈大官醪肉中也邹吏部何以请告得非亦生此落落耶仆老矣于世事殊不欲闻为公偶及之勿笑野人市态不尽也外不腆将侑乞照入爇甚口占代报不悉
　　
　　又
　　
　　逼昏而高轩见枉非有墙头之过几遂罍耻青灯促膝玄谈少疲佐以时事名胜所会令人忘倦弟孝伯无长物虽六尺簟亦为儿子携去不能止宿云雨虚无殆若梦寝以此恨恨耳山居耳目涂塈赖公闻所未闻圣主悯旱步祷南郊蔼然桑林为牺气象新司农不知如何有以仰承德意否前与赵汝师宫洗谈及有诗纪之其落句云藉令指日相司马未若得雨烹弘羊此闾阎意也汝师前有一札为公念甚厪忘出之今以附览刘君以为许草墓表似其妇状至即命笔丁太仆不审何所托此二段恐未免破戒奈何外纪赠一排律请敎山中不可无此客亦不可无此咏不腆之物不足以酬来美聊见情耳幸麾置之
　　
　　答户部刘介征
　　
　　仆懒病自放虽掩耳名世交游中有传贤金玉姓字者双鸑振羽自闽海而徊翔玉京不减孝标兄弟昨虽得朱嘉定书惝怳间犹疑其梦不意衡门碧苔破长者之辙既接大雅觉芳兰袭人旋领绪言则屑金纷吐昔人有云所见更胜所闻殆非虚也仆尔时困河鱼暂不觉极终以不能持久竟无由停孝廉船惘惘终夕执事之留书复至矣仆何人敢妄拟韩忠献执事翩翩眉山长公也如同叔秋期见过尚能烹伏雌炊新稻以待虽然幸毋语人谓病夫破凿坏盟也承谦光下询以诗文所模楷画马者云天廏万疋皆吾师何必模索曹韩遗迹也若庀材贵博则赵宋以前名下定无虚士惟效取其神骏略其玄黄牝牡而已雅贶种种拜嘉
　　
　　又
　　
　　与执事别来可两岁则时念大雅不置矣所尤怅然者不一接国征眉宇耳前时拜执事所草状今又得新刻读之令人作太史公留侯想其须眉风骨当掩暎元孚懋权辈虽不接不恨也辱示诸篇种种清丽有致唯于一二字音不甚妥即国征似亦不免小加丹铅之力美而传矣烈妇从容就义尤胜感慨用壮者家弟既任表墓地下之文仆固不敢辞弟大藳前为小奴置乱帙而失之问之朱虞崶云渠有别本旦夕从南曹索之可得也朱君有遗爱于练川要当求之古循吏久废笔研草草成二章奉寄扇头纸素俱勉尔塞白辱贶存之雅小伸报私统祈照亮
　　
　　又
　　
