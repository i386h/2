<!-- { "loadSidebar": true } -->
　　或曰：禹贡「三江既入，震泽底定。」吴地尚有娄江、东江，与淞江为三，震泽所以入海，非一江也。曰：张守节史记正义云：「一江西南上太湖，为淞江；一江东南上至白蚬湖，为东江；一江东北下，曰娄江。」本言二水皆松江之所分流。水经所谓长渎历湖口【湖　原刻误作「河」，依水经注沔水下校改。所引水经实为注文，非经文。】 

　　，东则淞江出焉，江水奇分，谓之三江口者也。而非禹贡之三江。大抵说三江者不一，惟郭景纯以为岷江、浙江、松江为近。盖经特纪扬州之水，今之扬子江、钱塘江、松江，并在扬州之境，书以告成功。而松江由震泽入海，经盖未之及也。 

　　由此观之，则松江独承太湖之水，故古书江、湖通谓之笠泽。要其源近，不可比儗扬子江，而深阔当与相雄长。范蠡云：「吴之与越，三江环之。」夫环吴、越之境，非岷江、浙江、松江而何？则古三江并称无疑。故治松江，则吴中必无白水之患；而从其旁钩引以溉田，无不治之田矣。然治松江必令阔深，水势洪壮与扬子江埒，而后可以言复禹之迹也。 【此文昆山、常熟二本后半大异。细观之，昆本为优，今从之。】 

　　水利后论单锷以吴江堤横截江流，而岸东江尾茭芦丛生，泥沙涨塞；欲开茭芦之地，迁沙村之民，运去涨土，凿堤岸千桥走水，而于下流开白蚬安亭江，使湖水由华亭青龙入海。虽知松江之要，而不识禹贡之三江，其所建白，犹未卓然，所以欲截西水，壅太湖之上流也。苏轼有言：「欲松江不塞，必尽徙吴江一县之民。」此论殆非锷之所及。今不镌去堤岸，而直为千桥，亦守常之论耳。 

　　崇宁二年，宗正丞徐确提举常平，考禹贡三江之说，以为太湖东注，松江正在下流，请自封家渡古江开淘至大通浦，直彻海口。当时惟确欲复古道，然确为三江之说，今亦不可得而考。 

　　元泰定二年，都水监任仁发开江，自黄浦口至新洋江，江面财阔十五丈。仁发称：古者江狭处犹广二里。然二里，即江之湮已久矣。自宋元嘉中，沪渎已壅噎，至此何啻千年？郏氏云：「吴松古道，可敌千浦。」又江旁纵浦，郏氏自言小时犹见其阔二十五丈，则江之广可知。故古江蟠屈如龙形。盖江自太湖来源不远，面势既广，若径直，则又易泄，而湖水不能蓄聚，所以迂回其涂。使如今江之浅狭，何用蟠屈如此？ 

　　余家安亭，在松江上，求所谓安亭江者，了不可见。而江南有大盈浦，北有顾浦，土人亦有三江口之称。江口有渡，问之百岁老人，云：「往时南北渡一日往来仅一二回。」可知古江之广也。本朝都御史崔恭凿新道，自大盈浦东至吴淞江巡检司，又自新泾西南蒲汇塘入江，自曹家河直凿平地至新场江，面广十四丈。夫以郏氏所见之浦，尚有二十五丈，而都水所开江面，财及当时之浦。至本朝之开江，乃十四丈。则兴工造事，以今方古，日就卑微，安能复见禹当时之江哉？ 

　　汉贾让论治河，欲北徙冀州之民当水冲者，决黎阳遮害亭，放河北入海，当败坏城郭田庐冢墓以万数。以为大禹治水，山陵当路者毁之，堕断天地之性，此乃人功所造，何足言也？若惜区区涨沙茭芦之地，虽岁岁开浦，而支本不正，水终横行。今自嘉靖以来，岁多旱而少水，愚民以为自今不复见白水之患。余尝闻正德五年秋，雨七日夜，吴中遂成巨浸。设使如汉建始间，霖雨三十日，将如之何？天灾流行，国家代有。一遇水潦，吾民必有鱼鳖之忧矣。 

　　或曰：「今独开一江，则其余溪港当尽废耶？」曰：禹决九川，距四海，浚畎浍距川。江流既正，则随其所在，可钩引以溉田亩。且江流浩大，其势不能不漫溢。如今之小江，尚有剿娘江分四五里而合者。则夫奇分而旁出，古娄江、东江之迹，或当自见。且如刘家港，元时海运千艘所聚，至今为入海大道。而上海之黄浦，势尤汹涌，岂能废之？但本支尊大，则支庶莫不得所矣。 ＋ 

　　三途并用议＋马政议＋御倭议＋备倭事略 

　　三途并用议 

　　有光为都水司试吏，太子太傅司空公以章奏课诸进士，承命作三途并用议。 

　　议曰：所谓三途者，进士也，科贡也，吏员也。国初用人，有征聘，有经明行修，有人材，有贤良方正，有才识兼人，有楷书，有童子诸科。其后率多罢废。承平以来，专用进士、科贡、吏员，是三者初未尝废。而迩者欲新天下之吏治，于科贡、吏员之中，稍加不次之擢，故有三途并用之说。其实前此未尝不并用也。 

　　愚以为朝廷欲收用人之实効，于科贡、吏员所宜加之意者，当先清其源。盖清其源，而后其末流可治也。今进士之与科贡，皆出学校，皆用试经义论策。试进士不中，入国子为举人监生，试举人不中，循年资而贡之，入国子为岁贡监生。非若汉世贤良孝廉对策，与博士弟子判然为二，其实一途而已。然进士升于礼部，为高选。举人之下第与岁贡，国家亦不轻以待之，故使之学于太学，以观其成。苟成矣，虽任以进士之官可也。今成均教养之法不具，独令以资历待选而已，非复如古之舍法，此其科贡之源不清也。吏员之在古，本与士大夫无别异。迨后流品既分，遂为异物，士人不复肯诎辱于此。故本朝资格，吏员崇者止于七品，多用为掾幕、监当、管库之职。非保荐，不得为州郡。则吏道本不可与儒者并。然其始皆自藩、宪、卫、府、州、县所署置，犹有前代辟举之遗法。而今则自始为吏，先责其输纳，自提控以下，至于吏典，但以所输之赀，第其出身之等差，此吏员之源未清也。夫欲使举贡之得人，在于修太学之法，而科贡可用矣。欲使掾幕、监当、管库之得人，在于遵辟举之旧，而掾幕、监当、管库可用矣。然吏者止可以循资，如祖宗之制，非得与科贡并也。 

　　愚于科贡犹有说焉。会试有甲乙榜。盖乙榜即亦举人之中式者，特限于钦定之制额，故次之。乙榜授以教职，其实进士无异。今特以败卷置乙榜，而与乞恩者概与教职，则教官之选轻矣。岁贡本以州县之俊，如往年所谓选贡者。今不本洪武旧制，而专累日月，则岁贡无少俊者可施以成均之教矣。 

　　愚又怪夫今之未有以清其源，而壅其源者又不止也。自纳粟、买马、穵运、纳级之例日开，吏道杂而多端，官方所以日缪也。而科贡、吏员，皆繇此而妨阏矣。故欲振饬吏治，莫若清其源而无壅之。凡此，皆于格例之中修其废坏耳。于此二者，其源既清，于格例已复其常，而于其间简其卓异，加不次之擢。盖天下奇俊之士少，而中庸之士多。王者之道，先为其法以就天下中庸之士。而精神运用，独可于奇俊之士加于其法之外，而不为法之所限。此其所以能鼓舞一世之人材也。 

　　或曰：「子谓吏道不得与儒并。先朝如尚书徐晞、知府况钟，皆至显用者，何也？」曰：此又不可以吏之途论也。盖先朝用人，时取之常格之外。宋景濂，一代文章之宗；杨士奇，三朝辅相之首：皆以布衣特起，乃遂掌帝制，典机密，岂谫谫于循涂者？盖自古中世，犹未尝不事旁招俊乂，博采声望，侧席幽人，思迟多士。今百余年，寥寥未之见，而专以资格进叙。今亦颇苦其胶束伏隘，而未能旷然也，是以思为三途并用之说。愚以为非大破因循之论，考国家之故事，追三代、两汉之高踪，以振作鼓舞一世之人材，恐不足以刬累世之宿弊，而收用人之实効也。谨议。【按徐晞正统七年为兵部尚书，以吏起家，在任四年。旧刻误作徐熙，今依国史正之。】 

　　马政议 

　　窃惟古之马唯养于官，而其养之于民者，官初无所与。司马法甸出长毂牛马，及所谓万乘、千乘、百乘，此皆寓兵于农，有事则赋调，而官不与知也。惟其养于官者，如周礼校人牧圉之属，与月令所载其养之之法备尽，此则官之所自养也。夫周之时既养马矣，而民之马，官有不与，是以民各自以其力养己之马，而无所不尽其心。故有事征发，而车与马无不办也。汉之苑马，即校人之王马。而民间私牧，官无所与，而皆得以自孳息。故街巷有马，而「桥桃 【桥桃　原刻作「桥姚」，误，依汉书货殖传校改。 】以致马千匹」。逮武帝伐胡 【胡　原刻墨钉，依大全集校补。】 

　　马少，而始有假母归息之令，亦兵兴一切之制，非久用也。 

　　秦、汉以来，唐马最盛。皆天子所自置监牧，其扰不及于民，而马之盛如此。我国家苑马之设，即其遗意。然又于两京畿、河南、山东，编户养马，乃又兼宋人保甲之法。盖不独养于官，而又养于民也。今监牧之马，未见蕃息。民间牧养，又日以耗。且以今畿郡之养马言之。夫马既系于官，而民以为非民之所有；官既委于民，而官以为非官之所专：马乌得而不敝？自其立法之初，已知其弊必至于今日也。且天下有治人，无治法。苟能如其旧，而得人以求实効，亦未尝不可以藉其用也。今保马既不可变，而于其间又不能守其旧，往往数为纷更，循其末流而不究其本始，愈变而愈敝，必至于不可复为而后已。此今日天下之事皆然，而非独马政也。 

　　尝考洪武初制，令有司提调孳牧。江南十一户共养马一匹，江北五户共养马一匹，以丁多之家为马头，专养一马，余令津贴，以备倒失买补。每二岁，纳驹一匹。又立羣头、羣长，设官铸印，与守令分民而治。有牧马草场，又免其粮草之半，每加优恤。使有司能责实而行之，常使民得养马之利，则马亦何忧于不蕃也！今顾不能修其旧，而徒以法之敝而亟变之，则天下安得有善法？夫令民养马，国家之意，本欲得马而已。而有所谓本色、折色，何为也？责民以养马，而又责其输银，如此，则取其银可矣，而又何以马为？于是民不以养马为意，而以输银为急矣。牧地，本与民养马也，而征其子粒，又有加增子粒，如此，则遂并之田税而已；而又何以责之马户？于是民不以养马为意，而以输子粒为急矣。养马者课其驹，可也，不用其驹而使之买俵；于是民不以养马为意，而以买俵为急矣。夫折色之议，本因江南应天、太平等处非产马之地，变而通之，虽易银可也。遂移之于河北。今又变卖种马，而征其草料。原今变者之意，专欲责民之输银，而非责民之养马也。官既无事于养马，而独规目前之利；民复恣为奸伪，而为利己之图。有驹不报，而攻于欺隐；不肯以驹备用，而独愿以银买俵。至或戕其孕字，绝其游牝。上下交征利以相欺而已。卫文秉心塞渊，致騋牝之三千；鲁僖以思无邪，致马之斯徂。夫官民一于为利以相欺，何望于马之蕃息乎。 

