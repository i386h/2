<!-- { "loadSidebar": true } -->
　　哀哉魂也！予之招兮。魂何在乎？在九天兮。然魂为我死，岂忍舍我而之天兮？哀哉魂也！予之招兮。魂何在乎？在地下兮。然魂欲与我追随，乌能甘心于地下兮？哀哉魂也！予之招兮。魂何在乎？在名山兮。然山盟之情未了，魂得无望之而堕泪兮？哀哉魂也！予之招兮。魂何在乎？在沧海兮。然海誓之约未伸，魂得无睹之而流涕兮？哀哉魂也！予之招兮。魂何在乎？在东南兮。然金莲径寸，安能遨游于东南兮？哀哉魂也！予之招兮。魂何在乎？在花前兮。然言别而花容遂减，魂何意于观花兮？哀哉魂也！予之招兮。魂何在乎？在月下兮。然月圆而人未圆，魂何心于玩月兮？呜呼哀哉兮，滂沱涕下。无处旁求兮，茫茫若夜。予心凄凄兮，莫知所迓。岂忍灰心兮，乘风超化。反而以思兮，既悲且讶。畴昔楚江兮，梦魂亲炙。静坐澄神兮，精爽相射。乃知魂之所居兮，在吾神明之舍。呜呼哀哉！魂之来兮，与汝徘徊。予之思兮，肠断九回。生不得见兮，葬则同垓。有如不信兮，皎日鸣雷。兴言及此兮，千古余哀。天实为之兮，谓之何哉。死生定数兮，魂莫伤怀。死为节孝兮，名彻多钧台。愧予凉德兮，独恁困颓。魂将佑我兮，酌此金□。
［碧梧双凤和鸣］
　　自是，生为锦娘苦劝，渐理家政，稍治姻事矣。然自归后，未尝与琼相见，托锦达情。琼曰："言别期久，欲见心切。然郎为妹伤情，我亦为妹切念，悲哀情笃，欢爱意疏，且伊迩婚期，愿郎自珍。"锦复于生，生曰："吾此时忧切，非为风情。但偶有一事，欲见相议耳。"锦问其由，生具以徽音之事告之，且出其所作《闺怨》。锦以事告琼，琼曰；"万里远来，若不并娶，彼将何之？吾固非妒妇也。"生托锦以事白之赵母及李老夫人，夫人曰："琼意何如？"锦曰："愿之。"李老夫人曰："待吾细思之。"锦曰："彼边庭远至，若不得婚，必讼于官，似为不雅。"老夫人曰："娶之不妨。"锦因对生言，生大欢喜。
　　翌日，二郎遣旧媒来言姻事。生正犹豫之际，忽见来仆自荆州回，以生自起行后，父闻总兵遣女回家就亲，惧生为彼所讼，故遣仆致书，命并娶以息争端。生与叔意遂决。复书。请二郎面议。
　　次日，二郎白马雕鞍，皂盖方旗，侍从锦袍，金铠银镞，仪卫之盛，遂造白郎之门。生与叔衣冠迎接。坐定，二郎曰："请家姊夫相见。"生笑曰："不才路次轻诳公子，获罪殊深，愿公见谅。"二郎曰："早知是吾姊夫，途中不加意痛饮耶？"因两释形骸，款洽言笑。生大设席，二郎痛饮。婚期之议已成，二郎遣入归报徽音。生曰："吾附去书，看还醒目否？"
　　洗耳尚未干，忽闻佳信至。舟中探花郎，天上秉鸾使。何事重凄惨？应倾多娇媚。蓝桥会有期，秋波烦转视。
　　徽音见之，略无动容。盖平时喜愠不形性，坚定固然也。二郎至晚回家，为道详悉，亦治姻具以应婚期。生择于五月十一日毕姻。是日也，榴火飞红，灿烂百花迎晓日；莲金献瑞，芬香十里逐和风。满道上，百千祥光；一帘中，十分春色。车行马骤，广寒宫里嫦娥来；乐奏声喧，闾阖殿前仙侣至。星郎游洛浦，济济跄跄；神女下瑶台，娇娇绰绰。更有丫鬟数辈，皆美丽之名姬；童仆几人，悉天曹之力士。登筵佳客，何殊珠履三千；入幕女实，直赛金叙十二。旗华之盛，仪卫之多，不能尽述也。客有善为画史者，作碧梧栖双凤图以献，生爱之，与徽音、琼姐联诗曰：
　　金井舞丹梧（白生），高岗鸟鸣呼。五神浮神彩（徽音），百尺长苍瑚。藻酬朔清滨（琼姐），凤翎入翠图。银床萋栾叶（白生），丹穴试双颅。花开朝阳地（徽音），楚宫栖凤都。齐声调律吕（琼姐），合味更醒醐。化翼终天会（白生），冲宵千仞途。琼枝应向我（徽音），徽韵自知吾。绿荫留万载（琼姐），端与九包符（白生）。
　　锦娘见事毕，即向前拜老母曰："老母今幸有托，女当放心去矣。"赵母惊曰："何出此言？"锦娘曰："烈女贞妻，此方立身之正，失节淫欲，安可久存人世。女蒙白郎不弃，观其文词清雅，一表非俗。却之不是，从之今为罪人，有何颜立于世矣。女谅白郎，非忘情辈，可托以养母之天年，女即归九泉，同奇妹伴矣。"两行流泪，言罢，翻身欲撞阶前而死。满堂流泪，徽音向前抱定，白生、琼姐、赵母、李夫人俱向前住，一时间才转阳世。白生哭曰："何故别人之速耶！"徽音曰："姊生妾生，姊亡妾亦亡，四人不留，白郎何存。乞定省思之。"锦娘才方开目，哭曰："留妾不见奇，奇死锦不死，恸哉，恸哉！"皆放声大哭。众人再三苦劝，锦娘定省，拜赵母、李夫人，谢徽音小姐并白郎、琼姐。李夫人曰："事至今日，正好团圆。汝四人近前，听我一言。"各依命向前跪下，李夫人曰："论姊妹，锦娘为大居长，徽音小姐居次，小女居末，共事白郎，无得推脱。"锦娘曰："妾乃罪首，安敢事白郎。幸存草命，乞归奉老母足矣。"白生曰："何其弃旧，汝离我死。可依李母之言。"徽音辞曰："苟全小妾，皆令爱之恩，何敢居其上。该令爱居长，妾居末足矣。"琼曰："老母之命，勿推。"再三谦逊不定，以目目白生。生曰："勿分大小，各以姊妹之礼相待。"其事方决。赵母笑曰："有此手段，亦有此安顿。"致筵庆贺，送入洞房。一生三女，排行携手，真为人间之极趣也。不题。
　　却说徽音，入门之后，待锦娘、琼姐无不周悉，奉赵母老夫人，则尽恭敬。凡于生前有所咨禀，必托锦、琼代言。其贤于人远矣。


卷之三 上层
　　【东坡三过记】
　　府治西二十余里，有寺，曰本觉，即古里地，里亭犹存。寺僧文长老者，通禅持戒，博学攻诗文，多与达人墨士相宾主。堂前种竹数竿，畜鹤一只。遇月明风清，则倚竹调琴，嗽茗孤吟。真不愧于清修者也。
　　时苏文忠公轼，守杭，有事于润道，过李，泊舟寻访，将以证所闻何如耳。及见，款侍之外，不发起居一语，点坐澄神，怡然自得，若不知有公之在前也。东坡因喜，赋诗一律：
　　万里家山一梦中，吴音渐已变儿童。
　　每逢蜀叟谈终日，便觉娥眉翠妇空。
　　师已忘言真有道，吾除搜句百无功。
　　明年采药天台去，更欲题诗满浙东。
　　文长老一东坡遂知为刚明劲正之器，一毫私不可于者。敬和一诗，以寓酬勉之意。诗曰：
　　身满华于法界中，香厨底事感天童。
　　那知本觉从何觉？才悟真空自不空。
　　若有相对原说梦，到无言处却收功。
　　一勾月出星三点，汝向西来我面东。
　　东坡见诗，益大敬异，因谓文曰："久慕禅宗，已申快睹。但后期难再，不识何以教之。"文微哂曰："公性素明，岂容复赘。惟一言相励，便不负斯来耳。"东坡曰："请问一言者何？"文曰："颉颃翔呜，物莫我撄，不足为之荣；羁穷窘局，动与祸触，不足为之辱。浩浩乎云无心，皎乎月常新。庶几乎一代之伟人。"东坡深额其言，相笑而别。
　　后六年，苏公自徐移湖，再过李，因思长老之言，复造焉。时则小门半掩，松竹萧然；庭间孤鹤见公至，则点头张羽，飞舞长空，似拜告状者，三。东坡异曰："汝亦识故人耶？"及访侍者，方知文已卧疾于床，不能出迓，而鹤若为之代启也。苏略与语，复赋一诗以记。诗曰：
　　愁间巴叟卧荒村，米打三更月下明。
　　往事过年如昨日，此身不死得重论。
　　老夫壮士情相得，病不开堂道益尊。
　　惟有孤栖旧时鹤，举头见客似长言。
　　吟毕而别。又十年，自翰林学士累章请郡，除知杭州。旨下日，东坡私贺曰："钱塘佳胜区也，湖上清风，山间明月，复可在吾襟握中矣，能不喜哉！且文公旷别十年，此行当便一面，又一幸也。"及舟近李，心腹念之。推窗豁日，忽见文长老已杖锡徐来，笑相谓曰："相公别来无恙乎？"东坡维舟，执手，且笑且谈。但语多凄惨无聊，非复向日之比。及抵其门，一击而进。东坡意其点茶留款，先所事也。不意独坐移时，久待不出。始怪而呼之，则有一僧趋礼而应。东坡因问曰："文长老待客，何所见而迎，又何所见而避？"僧曰："文师脱化尘寰，经五秋天，安得又有长老迎避于公耶？"东坡默然良久而悟，不言所以。又赋一诗：
　　初归鹤叟不可识，渐作云归无处寻。
　　三过问间老病死，一弹指顷去来今。
　　存志见惯浑无泪，乡曲难忘尚有心。
　　欲向钱塘吊圆泽，葛洪川畔待秋深。
　　收讫而去，后无所闻。人但知苏之至过于文，而不知文实有以致苏也。后人因闻风仰慕，乃作东坡馆三过堂，以寄遐思。今本觉东坡馆址，毁圯莫辨，而三过堂亦虚存名。世上之人，不能旧然兴起，奉问于莅士者，岂急于他而不暇及欤。
【羞墓亭记】
