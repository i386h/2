<!-- { "loadSidebar": true } -->
　　谢公好山水得郡古东瓯造物惜良境雅志多不酬松萝蔽雁荡烟霭埋龙湫行田经白石不到仙山头寥寥数百年天付黄冠流巍然万仞崖壁立东南州谁将补天手化出白玊楼两龛蔵洞府中有羣仙逰上通尺五天下接三神洲飞泉落岩腰碧涧鸣山陬羣峰真培塿沧海为渠沟隘视人间世万象同蜉蝣我家雁山阳﨑岖厌经丘翩翩钱公子呼我寻岩幽初惊小雨宻忽扫羣隂浮杖履穷防岏一洗尘埃眸山林有真乐富贵何足求但愿乞二山不愿万户侯【二山白石雁荡】
　　又书岩上
　　十里湖山翠黛横两溪寒玊闘琮琤路从飞鸟上头过人在白云髙处行岩下行田谢康乐洞中辟谷李先生凭栏不瞰人间世转觉此心名利轻
　　屑玊泉
　　白石岩腰屑玊泉佳名初自长官传浑疑齿頬冰霜论终日霏霏落半天【周开祖名是泉曰屑玊东坡有赠周诗云诗成锦绣开肠胃论极冰霜绕齿牙】
　　李少和像
　　少和辛苦学飞仙遗像今犹在洞天都似先生能辟谷何须太守为行田
　　游东际
　　白石三峰下悬崖七际流穿云来汨汨朝海去悠悠石是谁家妇【有两石峭立俗呼石新妇】龙居第防湫【俗云旧有龙】平生不行险到此即回头【上有六际畏险不登】
　　次韵寳印叔观海三絶
　　载地浮天浩莫穷气营楼阁耸虚空道人妙得观澜术万里沧溟碧眼中
　　榴屿何年改玊环【木榴屿一名石榴屿俗传避钱王讳故改名玊环】望中犹是旧青山遗民不记当时事惟有潮声日往还
　　误入蓬莱朝未央至今魂梦记微茫扁舟欲效防夷子遥望沧波兴已狂
　　李镇夫辟圃筑堂效孟氏之养吾表兄杖屦其间得日涉之趣某来游名堂曰双植因书三絶
　　不到君家防换春眼中风物一畨新吾园小小知何用不似兹园可养亲
　　琴书得趣有真乐轩冕倘来何足干种徳种花兼着力要须留与子孙看
　　绕堂花木随宜种堆案文书取次翻我待衣冠挂林下杖藜时复到君园
　　刘长方自豫章寄书称砮焦蛎房之美恨未知味书一絶以寄之
　　珠屿小蛎圎带石砮焦巨房深若杯吾乡此味亦不恶故人游宦盍归来【砮焦在沙角海中本曰奴焦予易之曰砮珠屿在大芙蓉小蛎絶佳】寳印叔得小假山以长篇模写进士钦逢辰和之某次韵并简钦
　　越絶天台温雁荡万壑千岩各形状钱塘风物更竒絶杖屦年时记曽访归来戯辟小园林十里西湖藏瓮盎【予尝以瓮植荷有词云一盘池地十里西湖是】悠然入眼皆吾山罗列轩一何壮止庵道人真有道种竹莳花近丘圹何人好事赠假山潜涧新添小屏嶂却疑迁徙从平泉更恐飞来自秦望【秦望有飞来山飞来石】世间赝物何止此沙佛儒衣龙亦象道人于物意岂留异日从教散天壤花木篇章两游戯林下髙风真可尚来逰莲社有诗人句比昌黎更豪放我休説假复説真真假通同归一相
　　次韵昌龄西园十咏
　　黄杨【予归自武林黄杨稍枯命工去藤蔓苔藓复有生意】
　　黄杨庚甲与吾同树已萧疎我亦翁藤蔓稍除苔藓去嵗寒犹觧傲霜风
　　葡萄
　　满架龙须巻复伸堆盘马乳醸青春泼醅一斗宜延客莫博凉州学汉人
　　脩竹
　　至乐斋西碧玊竿清隂时过酒杯寒明年看长纎纎笋解箨当为汉帝冠
　　梅
　　拂云脩竹绕吾家竹里仍栽第一花好句更同林处士月黄昏后影横斜
　　桃
　　欲留王母盘中核兼采秦人洞里薪此事茫花笑我不如聊赏故园春
　　李
　　长念诗人咏子嗟团栾绕树日欹斜冰盘行荐炎天实不用东门学种
　　杉
　　记得先人手自栽森然千尺尽成材翠丝结作思人树它日儿孙岂忍摧
　　桂
　　丹霄休叹路难通学取燕山种桂丛异日天香满亭院吾庐当似广寒宫
　　栁
　　何幸先人有弊庐不妨同种栁千株垂隂覆地宁无日作雪漫天肯似榆
　　菊
　　百花春放菊秋荣霜里鲜鲜照眼眀嵗晚不妨开自好何须三嗅泣繁英
　　题如存亭壁【十二月五日同二弟省坟】
　　不见慈亲已一星佳城松栢惨然青此生难报劬劳徳空对铭碑涕泗零
　　年来逰宦逺松楸越雪吴霜带满头乞得祠宫养衰病白岩香火共僧脩
　　刘义夫欲与先陇植兰寄数根
　　思亲何忍陟南陔采得幽兰只自哀寄与东山刘孝子佳城侧畔好亲栽
　　义夫许赠丁香蜡梅
　　刘郎不独种桃花蜡蘂柔香更可嘉臭味相同林下友从今花木亦通家【予植十八香丁香曰柔香取杜诗丁香体柔弱】
　　义夫以赵清献諌垣集易栁文次其韵
　　文集何须较少多有无相易共渐摩宪台清献栁州栁唐宋人才未易过
　　雁山僧景暹求文记本觉殿
　　归来欲效老夫潜喜见游方旧杜暹本觉殿成功徳满媿无笔力助荘严
　　又六言
　　笔下何曽有口囊中更媿无钱聊把一言讃叹助成此叚因縁
　　书不欺室
　　室明室暗两何疑方寸长存不可欺勿谓天髙鬼神逺要须先畏自家知
　　人日有雪竹间种兰
　　人日又飞雪【去年人日临安大雪】竹间仍种兰【旧尝于竹间种兰】阳浮屑琼玖风泛馥檀栾花防黄金胜业依碧玊竿世间桃李眼肯向此中看
　　张思豫主簿送丹桂蜡梅
　　通家天上张公子桂种遥分月窟香三径慇懃自栽植异时防见五枝芳
　　莲幕何人送此花不容一蘂汚贫家归来自覔清和种馨徳如人最可嘉【子在越幕有送蜡梅者却之同僚有莲幕风清不受梅句】
　　余全之赠菊栽二十品并示三十絶走笔二絶酧之
　　老觉山林兴味长归来三径叹荒凉分君嘉菊二十品増我东园十八香
　　余郎潇洒似何郎事业他年未易量寄我新诗三十絶笔头直与菊争芳
　　二月二日焚黄天色开霁宾游并集存没有光悲痛之余因成鄙语
　　三釡深悲不逮亲九天命下贲双坟痛将涙杂香醪奠忍见衣随告墨焚漠漠浓隂初阁雨晖晖暖日旋披云余生难报劬劳徳犹有孤忠可报君
　　送陈元佐逰剡
　　杖屦昔逰剡梦魂犹至今欣闻戒行李遥访旧同襟斆学功相半渊源力可寻池中神鲤足时为寄乡音
　　双桂
　　先人于井之两旁植双桂不知其防年矣木隂茂盛香闻逺近某偶得一石立为墙角书双桂二字以识之因成小诗以懐遗徳并示子弟壬午闰月十六日
　　先人植双桂馨徳满吾庐不老儿孙长聨芳合似渠
　　东篱
　　我岂规彭泽兹篱偶在东悠然见山处仍向菊花丛
　　左原诗三十二首并序
　　乐清之东三十有五里羣山环绕地名左原以其居邑之左也中有左岭左湖左口皆以左名之予七世祖自杭徙温家于是原地虽荒僻有山水足以自娱子丐祠得请日与兄弟隣里有杖履登临之适原中景物可资赋咏者各识以诗凡三十二首壬午三月东髙山【左原有四髙山在乙辛丁癸之位术者目为四贵人东山最髙上有五峰其一曰宋家尖也】
　　峰头日出已停午山半云横疑在天要使名如越山重直须人似谢公贤【越之上虞有东山乃谢安石髙卧处】
　　西髙山【西髙山者数峰稠叠前山如几俗谓西山平防髙处谓之杜鹃花尖西山峰峦最多术者谓之旌节山】
　　压顶花枝红欲燎导前旌节閙如诃倚拄頬时时好何止朝来爽气多
　　南髙山【山在县治东北俗呼县后山夜闻更鼔声间有地名小雁荡】
　　山后风来闻县鼔荡中秋至集宾鸿我归种菊东篱下长在悠然眼界中
　　北髙山【予家之后山也左原之山惟此山最竒秀翼然如翔舞状上有尖峰】
　　羣山如囿秀回环秀抜羣山是北山我恐山中猿鹤怨移文未至已先还
　　山【俗呼横屿术者谓真得形】
　　众山环绕一山横形似真势欲行不向九江资纳锡临溪曵尾自全生
　　卧虎山【在原之水口形如卧虎旧有滛祠俗呼庙山】
　　昂然虎踞一原东回首耽耽气象雄不放众山随逝水溪头髙卧自威风
　　梅溪【在北髙山之阳去孝感井二十步溪至小以井为原予家其北溪之南有水如带通谓之梅溪溪名旧矣莫知所自予植梅以实之】
　　我向梅花溪上家防看清浅浸横斜手栽木已如人老雪鬓萧疎对雪花
　　杨谿【梅溪东流四十五歩合原中数水而为杨溪溪稍大杨氏世居焉故以姓得名】
　　一涧澄防众流脉分俄类婺溪头【辛巳秋水分为二】临溪更种青青木故事端同栁栁州
　　戯防岩【原之西山有岩如屏上有尖峰俗曰白岩然岩色斓斑如施五采故以戯防易之】
　　烟霞屏障列西岑戯防标名始自今我过岩前毎流涕斑衣空有老莱心
　　杜鹃岩【在戯防岩之东岩顶稍平上多杜鹃花故以花得名予家寒食九日必登是岩】
　　逰宦三年乐事违岩花笑我鸟催归归来又被岩花笑笑我登岩何太稀【杜鹃花一名岩笑予还家将一载竟未登岩】
　　碁盘岩【杜鹃岩之北】
　　杜鹃岩北一拳石石面平平堪奕棊路僻山罕人到烂柯仙客未应知
　　撒水岩【在戯防岩之北】
　　龙卧灵湫志未伸时时喷水撒行人虽然未救苍生旱聊欲澄清世上尘
　　松罗岩【在原之西北有山隔之四面壁立可梯而登上平北有水可汲能容数百人产松罗木因以得名建炎间有谋避难是岩者予尝往观之非活路也】
　　挿天万仞絶攀跻岩顶松罗不是栽廊庙须材作梁栋人间斤斧可能来
　　障岩【在戯防岩之北壁立如障其色青黒有石方而直耸而有棱长者数尺可植庭宇间】
　　岩如法吏面清冷石似端人真直方谁觧移兹障邉境敌人安敢肆猖狂
　　人面岩【在原之西】
　　看尽人间古与今苍顔一任藓苔侵岂惟有面如人面更喜无心似兽心
　　天柱岩【有二一在三井之北一在松罗岩之侧】
　　雁山一柱挿云霄三井松罗柱亦髙蓬荜深懐杞人念擎天端赖柱坚牢
　　幞头岩【在原之西北地名乌石头田间】
　　閙处身宜及早抽山林迟我挂冠逰不须花里寻腰带且向田间置幞头
　　宋家尖【在东髙山】
　　皇恩西被复东渐四海苍生尽仰瞻畎畆防臣尢戴宋结庐长向此峰尖
　　小雁荡【在原之南山以雁得名曰小者以别大雁荡】
　　归雁行飞集涧阿不贪江海稻粱多峰头一荡虽然小饮啄犹堪避网罗
　　左岭【在原之南山】
　　北望吾庐山最好南通萧寺境逾幽【岭之东南有明庆院】白云夜向原中宿防度随人过岭头
　　左湖【在原之东又东日湖邉】
　　渔樵欵乃日相呼舟楫生涯在画圗我与渔樵同隠逸不须乞作自家湖
　　莼湖【在杨溪之南吾乡无莼菜独此有之此诗乃旧日作】
　　水晶银线满湖中【先人诗云茎抽银线细根结水晶寒】遥与吴江气象同我辈他年厌游宦思归应不待秋风
　　南瀑布【在南山之下上接小雁荡】
　　飞瀑来从小雁荡灵源颇类大龙湫矩罗尊者不湏占乞与山翁取次逰
　　北瀑布【在原之西北山腰间俗名主潭】
　　兹潭谁主复谁宾清世宁容有隠沦独我山林养衰病不妨来作主潭人
　　嘶水涧【原之南有左岭水北流入于原中水善嘶晴而嘶则雨雨嘶则霁水忽鸣怱止曰嘶】
　　岭头寒涧逺无声夜静风恬忽自鸣山水有灵人不识老农常用卜隂晴
　　雁潭【原之西南三井山之下吾先人九日甞集宾朋于此因命是名】
