<!-- { "loadSidebar": true } -->
　　比者总帅路以分符来临本镇防使车之随诏归赴近班未索晤言遂成离别方企贤规之粹遽贻书舍之音蚤羽翼于东朝行股肱于元后炎威云兆时祉载蕃益防寝兴少符瞻颂
　　问候昭文相公书
　　帅路获兼实托大钧之庇台躔在望阻瞻上衮之光溽暑贯辰政几宅虑神明所祐福祚其蕃伏惟某官道徳宗工仪型元老盟府早传于伟迹宰庭多守于前规比深当宁之知还践阿衡之旧首调万化方繄商相之和躬迓百祥更愿留侯之彊饭上符帝倚下慰民瞻
　　回韩刑部书
　　比者外计择使方来董于输将小戎欵诚遽往烦于慰纳甫休行役良适燕兴惟望重于本朝复才兼于数器即膺显用以绍先芬
　　回经畧司勾当刘郎中书
　　比喜还辕方接幕中之教未温坐席遽从塞上之行清范载遥珍函逺及益钦勤意良戢鄙懐
　　回庆州王给事书
　　自当帅领遽厯于炎凉遐企贤规弗忘于朝夕逺纡勤问备戢髙情惟近侍之垂光行严宸之促召益绥燕寝茂对龙光
　　京西运司范司封问书
　　比者外台甚迩喜时奉于贤规中诏遹来遽就更于使节自闻新命属抱旧疴怅饯别之不遑积攀瞻而尤剧倍绥寝味前对褒陞
　　回庆成知军书
　　専介之来长牋为贶以军榜之初废谓使令之下迁利疚备论感铭第剧适临炎酷倍卫燕兴
　　代回河中府蔡学士书
　　防书怀椠窃幸后先之相望典礼班条旋成内外之礼处兹剧贤规之企遽承诲牍之诒审履歊炎载蕃禧祉伏惟某官学优圣阃名重士林才识兼长方提太史之笔事功俱最聊剖诸侯之符行被诏音进光法从益绥燕起少慰瞻驰
　　代魏公回北京王宣徽书
　　伏审介圭以觐方入见于清光留钥所司仍重烦于旧徳承还大府以布寛条伏惟某官才贯几深体凝简重粤从神圣之临御未识公台之表仪暂被召归数更进对嗟相见之已晩美于壮猷知非常之贤行闻于大用甫暖保厘之席即参造化之机首枉音题良深感臆
　　回河北都运陈龙图书
　　窃审进加禁职出总漕符视事云初縢书首及矧惟厚望独映近班直内阁之图书董外台之经谷侃然贤者之正论早尝羽翼于东朝简在圣人之渊行置股肱之上笏岂伊转给可尽猷为益防寝兴少符欣颂
　　回郑州龙图李侍郎书
　　审即便时已开盛府首纡荣问备戢兼惟伏惟某官经世壮猷端朝防老备纡业已益重主知直延阁之图书遹光禁职宣辅蕃之条教肇懋风声倍冀自持行膺大用
　　答赵州通判韩虞部书
　　贤范阻遥倐逾于半稔军书鞅掌遂缺于单函何伟度之崇谦枉盛辞而垂贲兼承妙履诞拥蕃禧伏惟通判虞部器识纯明材猷肤敏闗决善藩之治已懋风声延登要路之游允光世徳永言欣颂奚尽名言
　　回新梓路运使韩少卿书
　　审承恩诏出领计筹邦选既行朝言惟允矧兼才于数器比賛画于中畿绩以凝时名逾列郡行引东川之漕仰瞻大农之材伫经费之既充即褒章之増懋首纡荣问良戢厚情
　　回邠州阎諌议书
　　叨荣累纪愧无逺业以济时图报一端窃效前人之引类矧惟耆徳尝陟从聨淹徊守麾沉抑贤器加旧职之未复輙露章而有闻何谦矩之自持枉诲函而多谢伫膺大任倍冀珍颐感颂并深名言非悉
　　回韩刑部书
　　防遇闗中曽晤言之未足淹回塞上已晦朔之载周夫何雅意之存屡有珍函之及防巢纳欵行复命于本朝使节増光亟跻荣于要路秋炎尚炽时祉其蕃益防燕兴少符倾颂
　　回判侍郭待制判铨孙待制书
　　总帅路之剧权倐更累月禁涂之硕德増跂髙风何雅意之逈存枉珍函而逺及矧惟贤业亲防圣人陟降近班聊承于顾问发挥深蕴行与于谋谟素籥兆凉粹襟迪吉
　　回本路监司书
　　多病之余久叨尘于任重寛恩所加方偃息于故乡遽奉更书俾司留钥恳辞虽确成命弗回矧惟守绂之纡适在史台之庇敢图谦矩首枉庆函愧荷良深名言莫悉
　　回滑州蔡待制书
　　自馆故乡之风寖濶晤言毎开顺驿之筒必纡讯问何雅怀之逾厚知髙谊逈存审履春寒载蕃时祉矧惟帅节久驻边藩繄逺畧之勤宣已丰功之茂建召音行被大任攸归益防寝兴少符倾颂
　　到任谢集贤及枢相枢使书
　　向辞宰柄旋董戎防因累牍之自陈始怀章而得请仕宦云归于桑梓嵗时获展于松楸殊适初心尤为私幸久劳之体如痛定而后思多病之躯合力穷而则止尚期满嵗少息余生遽移全魏之居留遂夺清漳之卧理寛条所布仅能勉导于上恩逺累未明何以率先于帅路胡然冐处抑有由来此葢某官宻启睿心力陈宰论以二边之要固尝备于使令而四履之封因许兼于绥御庶殚薄効更頼伟谟
　　回都运使刘待制书
　　伏审显对恩章荣跻法从计文兼总舆论佥谐某官方格淳修才猷肤敏比陟谏垣之峻旋提漕节之雄内阁登贤久穆端朝之选外台倚重暂笼野野之财未列庆音首纡珍牍其为感愧曷尽名言
　　代回新知府待制书
　　窃审显承明诏就领便藩荷盛意之隆谦累勤辞而垂贶某官气函浑厚道具粹醇学该经纬之大原论极安危之至要经纬勤讲早垂近侍之光令阁班条尚屈真儒之蕴某比尘累牍得守故乡虽居匪久安敢忘于必葺而事有未尽当俟于畧张
　　与王宣徽书
　　叨被制函俾司留钥莫辞成命爰促轻装征驭载驰祗赴别都之极近郊甫次首防珍牍之诒荷礼意之尤厚怀感悰而倍切
　　回恩州知州刘留后书
　　顷从诸生已服盛徳闻道先后固爵齿之逈殊效官东西曽声顔之未接敢谓过存谦矩首枉诲音伏读载周中藏尤剧恭惟知府留后气函刚实才贯几深复辟危言早建安危之策总戎逺畧晩章文武之资矧久出于亷车行进深于枢幄春和云半时祉载蕃伏望上为庙朝倍绥燕餗
　　与益路提转书
　　比者窃冐恩书亟迁禁职罢笼财于北道俾班诏于西州惟是罔功并兹假宠引守章而自愧幸使范之焉依己治轻装将叱疾驱之驭有谐清晤庶降既见之心欣企兼常名云非谕
　　代赵成都到任谢两府书
　　分蜀门之印绶已玷恩章直延阁之图书仍叨禁职据非其地宠溢于涯窃惟天下之奥区无若坤维之剧部兵民兼制政事倍繁逺畧弗明重任安寄如某者迹起寒士世无显人敢为身谋以欺日月之照尝有言责輙犯雷霆之威继被遇于两朝亟陞华于近署诸公同列最曰晩跻一岁再迁遂当显用罢输将于北道俾绥抚于西州寸劳未収环视増愧都乏致身之术率繄造物之仁此葢伏遇某官助平王涂借重国论致浅疏之近器领险阨之名藩敢不动宣诏条力究利病雅俗俾归于坐镇少布上恩用人虽取于后来庶逃物论觊续中和之咏兼酬镕埴之仁
　　贾侍中书
　　爰初冗宦固尝托于洪钧讫至近聨曽未瞻于上衮比司通漕久舍别都获天幸以何多拜台仪而甚数廓至诚而相接忘絶礼之自居移守蜀门去离材馆饬严驺而临饯特借道路之光抒大句以宠行永为荚衍之秘杂然感恋萃厥悃悰恭惟某官业履崇髙智谋广大更文武之二柄洞安危之大机书功旂常留范廊庙适均劳佚暂寄重于师垣久渴仪刑行召还于公位伏望上为宗社精调燕兴
　　代贾魏公移许州谢政府书
　　诞颁明制祗被茂恩付潩水之印章还魏都之筦钥饬躬趋而将命俾手舞以知荣某亲防圣辰早尘台序旋兼文武之二柄曷究安危之大机总一道之兵民第勤逺畧上三年之课最曽罔寸劳自视晩龄久当重镇洊披恳牍蕲守便藩获遂请麾之诚良由造物之赐此葢伏遇某官鸿猷华国巨业代天因宻启于宸致俯从于人欲埏镕所及铭镂无忘
　　回王尚书书
　　祗承俞诏获改便藩乃屈髙明继掌离宫之钥具存防抑首腾记室之牋政有俟于更张谊无烦于必告即驰轻传阻伺前旌企佩并深敷论罔既
　　回谢两府亲王使相逺迎书
　　诏移辅郡叨遂于私诚道出神都获修于严觐特屈崇髙之体首纡劳来之音戢感良勤指言非悉
　　上知徳州张仲巽屯田书
　　某少防诸公蚤服盛徳自嗟仕路之晩辈未识儒林之文人比沿台牒之行与攷郡亷之艺去取有所未至曷禆贤太守劝驾之勤进退于此不遑遽防下执事虚襟之礼既饮食以将懽恩之厚又车马以为恵顾之光已而旋归复尔临饯赐善诲俾知守职之绳墨授雄文以示立言之范模违离尚新感恋如昨霜棱逾厉气宇増秋恭以知郡屯田行髙古人名重当世治状第一矧风绩之其凝召音以三伫恩章之兹及伏望为国自寿副时所瞻
　　代上王尚书书
　　某仙籍后陈名附青云之久仕涂累纪顾垂素发之多引愚分以甚明冐人知而安可向当逺宦俛就冗司委吏仲尼之所为讵轻仓庾之氏归志孟轲之所有祗恐田园之芜未能决去以拂衣尚尔投闲而志食所繄官局将庇台光比列奉于公函敢少论于私悃伏防损崇髙之位势曲趣寒踪厚媮薄之时风亲占温教悚然伏读谨以行蔵恭惟某官粤学入圣贤之微贵名揭日月之上华要之选翺翔欲周八座剧班聊掌别都之钥三篇休命行调真宰相钧俛惟衰迟永有栖倚
　　上提刑王郎中书
　　伏审清简在明旨召还谓使斾之节南躬当前贺致公函之缺上顔有余慙仰侍优容少寛诛斥恭惟权府提刑郎中器资浑厚术业宏长粤学入圣贤之微清风承公相之后官声所至物论皆归遹当睿哲之临朝不限才于累日按章朔野民适厎于无寛参计甘泉财行闻于有羡俛惟冗宦方备属官虽欣君子之得时第恨孤生之失庇
　　回郓州郭宣徽书
　　近审恳避中枢往绥东土云初开府即辱诏书迨此发函己闻易镇遂稽布谢尤剧愧怀伏惟某官勲济王家序先台路传汾阳之将畧提汾上之帅符坐席未温遽改邉藩之寄冦巢爰珍复归陪幄之严铭颂并深谕言奚悉
　　回诸道转运及诸官贺判相州书
　　向辞宰柄旋领守符昼锦云归几遂乡邦之乐夕烽有警剧分疆埸之忧比获庆音己当帅职佩词情之兼厚输悃愊以稍稽感愧并深名言奚悉
　　回运使范司封书
　　审奉恩缗就更漕节未谐修庆猥辱腾书伏惟某官世济大忠气函间杰适接刑章之重甫临陜服之交调兵食于四方遽图硕画改使权于中道靡聼固辞聊借输将之才即登要剧之任
　　贺延州郭宣徽书
　　伏审初见吏民已班条教长城之倚众议所均伏惟某官伟畧沉雄杰才英迈向辍神机之贰出当帅路之先殆疆事之告成被诏音而入觐确然清郡奚堂之坐未安复此临边海宇之情尚郁行平小丑还奏丕功垂光旂常制胜帷幄
　　回秦州马给事书
　　西帅所总方图绥御之宜重客初来未尽将迎之礼暌违尚迩企仰殊深何过笃于谦怀仍曲存于雅意犹属道途之劳顿已形牋牍之勤惓展读载周感慙兼剧伫闻开府续获驰书顺履春寒益蕃时祉
　　回并州王端明问书
　　自违风则遹更嵗端方疆事之是经曽邮音之未至猥先流间秪益愧怀惟文武之兼资本公台之余庆勤宣逺畧屡易左符矧薄伐之故区实劲兵之要处境控三敌地绵百城暂烦细侯往防诸将已聴威声之着行甄治迹之优倍绥燕兴前服光宠
　　回贺提刑赵司封书
　　审膺中诏就领外台伏惟庆慰某官术业淳深器资端劲商于曲守益懋于风声陜右按章未充于时望行图謇谔之旧亟还论思之班首枉书音尤増感臆
　　回阎待制贺转给事书
