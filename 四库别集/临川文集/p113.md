<!-- { "loadSidebar": true } -->
　　太常博士杨君夫人金华县君吴氏墓志铭【并序】
　　钱塘杨蟠将合葬其母缞绖以走晋陵而问铭于其守临川王某王某曰古者诸侯大夫有德善功烈其子孙必为器以铭而国之人必能为之辞越国而求铭予未之闻也今杭大州以文称于时者盖有而蟠也释其殡千里以取铭于予盖所以严其亲之终而欲信其善于后世如此其慎也予岂敢孤其意以爱不腆之辞乎于是为之序曰故太常博士知婺州东阳县事杨君讳翶字翰之之夫人金华县君吴氏世为婺州之金华人自其大父文顗始有籍于杭州之钱塘而杨君亦自其父徴始去处州之丽水而为钱塘人而葬于钱塘之履泰乡龙井之原杨君之卒也年六十七以庆厯二年十二月二十一日从其先人以葬而夫人后君十六年以卒卒时嘉祐二年年七十三而以明年二月二十日祔于杨君之墓杨君少以文学中进士甲科而晩以廉静不苟合穷于世夫人有驯德淑行协于上下内外无怨杨君有子十一人其一人则孽也夫人母其孽子犹吴氏之甥虽乡人之习于杨君者不知为异母既杨君卒教养嫁娶皆各不失其时而子端子蟠同时以进士起家为宻和二州推官隣里叹慕以为夫人荣然夫人不为之喜也至杨君之弟子完及进士第乃喜曰吾姒老矣此亦足以慰其心也盖其仁如此夫人生男女十人卒时子辅国子端与其女子七人皆已卒而蟠独在为泗州军事推官铭曰
　　博士有家夫人实绍博士有子夫人实教游其门庭诵之声御其堂奥賔祭斋明皇命淑人维君郡县问名考德夫人实践归哉万年博士之丘铭以昭之无有春秋
　　长安县太君王氏墓志
　　长安县太君临川王氏尚书都官员外郎赠太师中书令兼尚书令潭国公讳益之女尚书左丞张公讳若谷之妇尚书比部郎中讳奎之妻国子博士防开封府雍丘尉覛之母十四而嫁五十一而老五十六而卒其卒在颍州子防官舎实元丰三年正月巳酉君为妇而妇为妻而妻为母而母为姑而姑皆可誉叹莫能闲毁工诗善书强记博闻明辨敏达有过人者循循恭谨不自高显晩好佛书亦信践之衣不求华食不厌蔬慈哀所使不治小过欲归归之欲嫁嫁之君二女长不慧不可以适人其季殿中丞龚原妻也卜六年葬江州德化县兄安石为志如此弟安上书丹
　　永安县太君蒋氏墓志铭
　　毗陵钱公餗公谨公辅公仪公佐以皇祐六年三月戊子葬其母永安县太君蒋氏方是时太君年七十矣公谨为郑州新郑尉公辅为太常丞集贤校理五子者卜明年之三月壬午祔于皇考府君屯田员外郎赠兵部贠外郎讳冶之墓而具书使圗所以昭后世者叙曰蒋氏常之宜兴人世以财杰其乡而其族人有以进士至大官者太君年二十一归于钱氏与兵部君致其孝兵部君没太君进诸子于学恶衣恶食御之不愠均亲嫡庶有鸤鸠之德终不以贫故使诸子者趋于利以适巳既其子官于朝丰显矣里巷之士以为太君荣而家人卒亦不见其喜焉自其嫁至于老中馈之事亲之惟谨自其老至于没纫缝之劳犹不废子妇甞谏止之曰吾为妇此固其职也子妇化服循其法呜呼不流于时俗而乐尽其行已之道穷通荣辱之接乎身而不失其常心今学士大夫之所难而以女子能之是尤难也女六人皆有归孙七人皆幼云铭曰
　　诗始闗雎士莫不知孰能其家内外无违闻岂在多善成于好于惟夫人孰辅而吿妇功之修母道之行宜休而劝不耄以明绍良配淑式谷尔后朂哉其兴以克有庙
　　建阳陈夫人墓志铭
　　夫人建阳陈氏嫁同县人余君为继室余君讳楚有子四人其二人则夫人之子夫人之少子翼生三岁而余君卒余氏世大姓也夫人尽其产以仁先母之子而使翼之四方游学戒曰往成汝志必力无以吾贫为恤于是翼年十五盖在外十二年而后以进士起家为吏归见夫人于乡里方此时夫人闭门穷窭几无以自存母子相泣闾巷聚观叹息曰贤哉是母有子食其禄宜也盖食其子之禄十四年翼尉宿松而夫人年七十八以某年某月卒于宿松之官舎某年某月某日葬宣州宣城县鳯林乡竹塘里夫人之子长曰某死矣翼有文学善议论虽久困无所合然一时文人多知之者其卒能追荣夫人乎于其葬临川王某铭曰
　　在句之隂有幽新宅谁筮葬母瘗铭斯石子闽余姓母氏惟陈茕茕其行婉婉其仁善禄有终名则不泯
　　李君夫人盛氏墓志铭
　　夫人盛氏其先钱塘人曾大父讳某某官赠某官父讳某某官赠某官实始去吴有里籍于汴夫人之幼季父文肃公称其智曰宜以某字遂名之年二十三归陇西李某为某官以后生三男子皆进士某某官其季曰某女子四人其长嫁某官某次嫁某官某处者其季也春秋若干先李君卒卒于宁海之官舎卒之某年葬某所实皇祐四年夫人事舅姑以孝闻持丧哀臞事斋饬卑衣食以其余推亲党能读易论语孝经诸子之书亲以教子子男女娶嫁必问贤否有挟贵以请者李君辄不听维夫人有助云铭曰
　　夫人之徳顺慎明祗来胥有家妇子师师维师之难我敏为之谁为女史视此铭辞
　　金太君徐氏墓志铭
　　夫人天性笃于孝谨女工妇事不懈以敏恭俭有节仁于宗族故以事其舅而顺以相其君子而宜以临其子孙而治以有贤子大其家室其享诸福终于寿考铭曰婉婉女工彼徐之子来嫔金宗有衍其始鄱人大家相望而有谁则无父无姑无母帝嘉汝子服位在朝赐邑用书象首锦櫜孝祗顺慈俯仰皆宜考终荣禄于庆有施伟欤夫人叶此铭诗
　　楚国太夫人陈氏墓志铭
　　夫人陈氏故镇安军节度使检校太师同中书门下平章事赠太师中书令兼尚书令定国文简程公讳琳之妻也陈氏世家寿春其先颍川人汉太丘长寔之后也夫人曽皇考讳左班殿直皇祖考讳诲皇考讳京皆不仕而皇考爱贤夫人不欲以妻乡邑乃徙居京师择所居得定公以嫁当是夫人年十九定公尚为进士其后公至将相终于位夫人用公自临颍县君九封而为衞国夫人用公子加号陈国夫人再封而得楚国夫人庄而仁俭而礼上承下御无不得宜故在父母家为淑女既嫁为令妻其卒有子为贤母公薨六年当嘉祐七年夫人年七十一以十一月戊午薨于开封武成坊之第室至明年二月甲申而公子以夫人祔于河南伊阙县神隂乡定公之墓于是公子四人嗣隆为尚书屯田员外郎嗣弼为国子博士嗣恭为尚书屯田贠外郎嗣先为大理寺丞女子五人公壻荣諲为尚书刑部郎中韩缜为侍御史晁仲绰为尚书屯田郎中潘士龙为殿中丞王偁为试将作监主簿铭曰
　　程公克壮万夫所向奋功发名乃取将相云谁公配妫姓氏陈文武自出太姬之孙归佐休显自公初屯序厯爵邑为君夫人公既树纛以相为伯帝曰哿矣夫人好德能劝其夫使有嘉绩往以朕命赐封大国出书五色玳首金葩襃之重锦来吿于家有豫不怠有盈不侈致好内外具宜福履侔仁鸤鸠以母诸子岁时振振为寿在廷手笏腰章亦有公甥维子之才而甥又献维贵维富而兼寿善嗟此婉娩考终得愿作诗并藏为识新竁
　　宁国县太君乐氏墓志铭
　　尚书屯田贠外郎通判河南府西京留守司事陈君讳见素之夫人乐氏太常博士讳黄裳之子尚书职方贠外郎直史馆赠尚书兵部侍郎讳史之孙而赠尚书刑部郎中讳璋之曾孙也其先自京兆迁江南为临川人至李氏国除而史馆君归仕于皇朝子孙多显者于是又迁其家为河南人焉夫人以祥符八年归嫔陈氏封万年县君又以其子封宁国县太君年七十五以嘉祐八年二月辛巳卒于京师卜以三月丙寅祔葬河南唐兴乡屯田君之墓于是夫人之子男三人其一人为太常博士集贤校理其一人为秘书丞集贤校理其一人为秘书省著作佐郎开封府户曹参军女子六人存者三人皆已嫁诸孙男女十九人曾孙一人尚幼也夫人少知读书能略识其大指微谏数当故博士君特爱而贤之欲有所为多与之谋及归陈氏不逮养皇姑矣屯田君二弟皆尚幼也夫人鞠视如巳子出匳中物以助施族人游士之贫者盖其家萧然也而无愠色治诸子有节法诲厉教督造次必于文学故诸子皆以艺自奋名称一时以至诸孙亦多有为善士先人与屯田君皆祥符八年进士昆弟又与夫人子为同年友故其葬来属以铭铭曰
　　夫人既严兮又顺以祥来配君子兮是生三良以才自致兮名声之扬庆曁诸孙兮学问文章象服命书兮宠禄方将气防天游兮体魄在牀往营新宫兮嶷洛之阳作诗幽石兮示后无疆
　　仙居县太君魏氏墓志铭
　　临川王某曰俗之坏久矣自学士大夫多不能终其节况女子乎当是时仙居县太君魏氏抱数嵗之孤专屋而闲居躬为桑麻以取衣食穷苦困阨久矣而无变志卒就其子以能有家受封于朝而为里贤母呜呼其可铭也于其葬为序而铭焉序曰魏氏其先江宁人太君之曽祖讳某光禄寺卿祖讳某池州刺史考讳某太子谕徳皆江南李氏时也李氏国除而谕徳易名居中退居于常州以太君为贤而选所嫁得江隂沈君讳某曰此可以与吾女矣于是时太君年十九归沈氏归十年生两子而沈君以进士甲科为广徳军判官以卒太君亲以诗论语孝经教两子两子就外学时数嵗耳则巳能诵此三经矣其后子迥为进士子遵为殿中丞知连州军州而太君年六十有四以终于州之正寝时皇祐二年六月庚辰也嘉祐二年十二月庚申两子葬太君江隂申港之西怀仁里于是遵为太常博士通判建州军州事而沈君赠官至太常博士铭曰
　　山朝于跻其下惟谷纉我博士夫人之淑其淑维何博士其家二子翼翼萼跗其华诜诜诸孙其实其葩孰云其昌其始萌芽皇有显报曰维在后硕大蕃衍刲牲以告视铭考施夫人之效
　　右武衞大将军黎州刺史世岳故妻安喜县君李氏墓志铭
　　安喜县君李氏连州刺史赠太师中书令尚书令继昌之曾孙镇国军节度使驸马都尉赠太师中书尚书令秦国文和公遵勉之孙供备库使赠安武军节度使端宪之子是为皇族右武衞大将军黎州刺史世岳之妻温柔静恭内外亲称之治平四年年二十五以十一月二十四日感疾死至二年二月十七日葬河南府永安县铭曰
　　懿懿献穆下归以祉有来肃雍施及孙子厥嫔皇宗莫丑具美噫乎终藏兆此新里
　　仁寿县君杨氏墓志铭
　　太子中允致仕晋陵孙君贯之之夫人仁寿县君杨氏者其先青州千乘人曽祖讳元祖讳从皆不仕父讳霖为进士数举不遂初徙其家常州之无锡夫人年十七归孙氏舅姑曰吾妇之承我也孝夫曰吾妻之助我也仁至生子而成为士能贤以有名则又曰吾母之能诲我也自内外族亲以至州里之言则又皆以其舅姑夫子之言为信呜呼可谓贤矣夫人生三男子伯曰舜卿季曰昌言皆早死曰昌龄签书建康军节度判官防公事治平三年自尚书屯田员外郎召为御史五月十四日次髙邮而夫人卒享年六十四以某月某日葬某县某乡某里铭曰
　　猗嗟夫人女德之茂中允之妻御史之母孝其舅姑以顺其夫又善教子终成御史官封偕老禄养卒齿归安新丘送者空里其哀无穷荣则多已















　　临川文集巻九十九
　　钦定四库全书
　　临川文集巻一百　　　　宋　王安石　撰墓志
　　鄞女墓志铭
　　太君罗氏墓志铭
　　县君王氏墓志铭
　　太君曾氏墓志铭
　　夫人吴氏墓志铭
　　郡君翟氏墓志铭
　　郡君齐氏墓志铭
　　郡君刘氏墓志铭
　　太君徐氏墓志铭
　　县君陈氏墓志铭
