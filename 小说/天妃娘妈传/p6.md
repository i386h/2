<!-- { "loadSidebar": true } -->
   从兹之后，女葆摄益纯，修炼愈至，绝于饮食，唯嚼兰香、吸晨甘而已。一日，晨起沐浴，于观音之前，拜至百拜，仍升家堂，叩首祖宗，参谒所祀诸神毕，乃请其父母出堂，再拜言曰：“人自既始有生之后，受气者则父矣，成形者则母矣。于未始有生之前，则形气不惟非子有，且非父母有；不惟非父母有，即天地亦不得以有其有。故得形气者，圣凡之所共。游于形气之中而能超于形气之外者，则圣人独欤？今儿亦将决形屏气，去尘凡而上浮于混沌，事父以天，事母以地，恩见于无有其恩，报在于不知所报，乃坐忘矣！”语毕，步虚周堂三匝。父母大惊异之。远迩闻之，环桥门而观望者无虑数千人。女见凡气重侵，转入静室，以手画地为八卦，自端坐其中。直至晚，目不视，耳不听，口不言，身不动。父母双至，为治香灯。女乃出自画外，言曰：“明日当辰巳时，望父母多设席供，尽召境内僧尼道士辈到家，儿有用处。”父母曰：“今已晚矣，各僧道散处四邻，欲播告之不能，明早即为辰巳，顷刻间即欲召之不给，既有此意，何不预言之？”女曰：“父母只为治供矣。明早僧道之来，可立召也。”长者同安人即回入厨房中，令使女便取五谷莱果等物，连夜熟之。 
   至鸡鸣，不觉斋供俱已整备。女是夜只坐于蒲团之上，手中持纸数张，只以手从空而画为人形，嘱以经咒牒文，纸向灯前化之。次早，远迩僧道俱知，一齐赴家。女乃命向青山江头，大建道场，各执剑一把，水一钟，或洒或舞，女亦同洒同舞。倏忽间白云四绕，紫雾重围。女命各道士只执笏端拱，皆向东南而立。女回首再拜，径步至江边，取脚下绣鞋一脚，投之于江，女飘飘然飞乘向湄洲而去。众道士望之不见，乃各收器物，回报于林长者。有诗一首为证：
   凡产骨自仙，丹成入九天。
   炼修明似镜，脱化出如蝉。
   聊借尼僧果，适完人世缘。
   道场江头建，从此释尘烟。

第十一回   黄毛公西番显圣
   却说猴精因于林家庄出乖弄丑，在途中犹千思万想那幼妇不置，自吟自叹，且忆且行，日夜兼程，行不上二三十里。张法师回自林家，中途遇一雀，三跳其前，手占一卦，是何吉凶之兆？乃谓其童曰：“妖猴此去不远，追之可及，即不能得彼而灭之，亦使有惧而速逃外境。不然，延迟此处，远迩必有复受其殃者。”即当天祝请祖师，召遣天兵追之。猴正经过一乡村，见一女子，送嫂回母家，行半程别嫂而归。心中火燥，欲向前迷之，乃变作一鸟，飞在女子面前，跳踔而行。忽闻后面铃角之声，喧天而来，急一跃向高山而望之，乃知法师之追兵也，遂丢了女子，舍命而逃。法师纵兵随之，至于口外，乃始召回其众，曰：“妖已入于西番矣。彼蛮夷之人，非我族类，虽遭妖害，非吾力之所能及也，吾可以已则已矣。”
   那猴一出口外，见山童水涸，四野绝花鸟之声，万里无往来之迹。不觉凄然不乐。再竭力经过一重高山，见大石巉巉，修树阴阴，腹馁力疲，欲少憩之，见虎豺犀象，相随而出，着一大惊，潜迹而逃，乃叹曰：“人出幽谷迁于乔木，吾下乔木入幽谷矣。”仍行至一水滨，欲渡之而不得泮头。乃一跃于高处望之，见河西一坐尘烟，心中喜曰：“此必有国都焉。”遂往各处觅渡，见四下并无舡航，乃咏古诗一首云：
   谁谓河广，一苇可航。
   谁谓国远，企而可望。
   企而可望，我心忧伤。
   一苇可航，宛在水中央。
   咏罢，终不见人马来往，乃自语曰：“吾闻云：就其深矣，方之舟之；就其浅矣，泳之游之。今既不得方舟，吾就于浅处泳游之，何不可之有？”直至河滨，见黑水千仞，井无洲渚，复心生一计，向山中取一条枯木，欲浮于水面，以身立其上，用手鼓动其水而渡。
   不知此水乃是弱水，一日十二时辰，只有子时可以筏渡，其余诸时，即毫羽投之亦沉。猴将其木，一半放于水中，一半阁之岸上，即以身缘坐其中，用力推开其木，不觉连身俱沉水底。猴急扯住垂杨，才得幸免。及至登岸，浑身湿尽，不得已乃坐于石岩上晒日，且馁且寒，心中大闷。坐少许，皮毛略干，转过石岩下闲游，见一穴景甚雅致，近前视之，有二小鼠，把住其门。见猴即坚闭不出，遂入报其主，其主令开门问之，猴告以情由，鼠乃教以半夜子时可渡。猴与之求食，鼠不与。猴怒，大破其穴，尽取其储粮而饱之。
   至子时，见有渡者，随往其济处，次早而至弱水国。见其景物虽不似中华，第比之诸蛮中颇称富强之国。暗喜之，历览其庙宇，以为安身之计。至王殿后，有一所土地祠，因番王新立一庙于当国之中，以便国人祭扫，故迁其神而祀之，此祠遂空。猴见其既无神祀，栋宇轩翔，檐阿华采，遂窃据其所。是晚，即托梦其境之社长曰：“玉皇上帝披按历数，谓今大统之传，宜在尔西番。第见尔君臣安于弱水，而不能奋发有为，故特命吾殿前卷帘大将军来守此土。尔可报于国王，为吾大立庙宇，春秋不失其札，自然国势日昌，天时有待。今吾暂宿旧馆，此非吾所居也。”其人惊觉，次早聚会境中社众相议，凡境内如是之梦者甚多，即同往国王殿前，俟候番王升殿。朝班礼定，诸社长俯伏阶下，奏闻所梦。王曰：“倘有是事，乃寡人之愿也。”遂下诏亲幸其宫，行香毕，乃祝之曰：“尊神降临敝国，敝国之幸也。倘得邀天之灵，邀神之福，大惠小邦，不腆牲帛，春秋不失。”是晚即显梦于国王。王见其金盔锦袍，威风凛凛，次早登朝，召诸酋长，议于国中大建庙宇，封为镇国大将军，月朔一小祭，三月一大祭。祭必多备牛酒，品用生物，祭祀行礼之后，用一大帐将品物俱围于内，立刻而空。庙祝恍惚之间，如或见之。国内有事，小祈之则小应，大祈之则大应，其验若执左券，其报只在须臾。国内即一冠一婚，亦必祷于其庙。王即行一政，布一令，亦必祝于其前，而后乃设施措置焉。其威灵显赫，大震西方。使数年之内，收成广畜。王又敕命诸大小军营尽祀之，乃能常常于夜静之时，演武大力，以教兵士，国赖之以富强。时有小蛮不服，番王兴兵伐之，祷告其庙始动，至与会阵之时，那小蛮军中所见，漫山塞野，尽是猴子猴孙，不战而兵自败。番兵由是大张声势，凡诸夷小丑，无不闻其国有将军庙云。有诗为证：
  逃遁入西番，途逢有许艰。
  得据寻为怪，凭灵辄肆贪。
  近谋欺小丑，远计犯大邦。
  除荡威未震，非横犬豕间。

第十二回   弱水国造计献车
   弱水国王以国内富强，乃深凿其池，高筑其城，广招勇力之士，习以战阵之法，数年之内，东讨西侵，南征北伐，所向无不如意，大伯西戎。然丑虏之性无常，犬戎之欲难饱，遂慨然睥睨中夏之志。一日，大会诸酋于廷，番王问曰：“九州之中，六合之内，总之同一乾坤之覆载也，古何以有夷夏之分？且人生含齿戴发一也，饮食起居一也，中国何以称文物衣冠之主，诸夷又何以谓被发左衽之乡？况彼居据上国，安受万物之贡，吾则僻处一隅，岁劳土产之供，彼何以独尊，吾何以独卑？披何以独逸，吾何以独劳？于理不顺，于心不甘。此寡人所深忿而积恨者也。诸卿何以教我，使国势日尊，国威日张，乃为快矣。”语罢，有一酋长出班奏曰：“自我王登殿以来，皇天垂佑于上，群黎咸戴于下，明则诸臣佐之，幽则鬼神扶之，遂使雨旸时若，五谷丰登。德恩覃及于境内，威灵远布于四方。此西方最胜之业，莫强之国也。顷闻中国，主骄而不仁，臣谄而无智，大纲弛而不张，细纪散而莫理。天怒于上，神愤于下。遂使正月不雨，二月不雨，三月不雨，全无靠于苍天，种而不苗，苗而不秀，秀而不实，总同归于赤地。君子多离德离心之众，小人无尊君亲上之心。国中悬磐，边境无人。乘机而入，势如破竹。以臣之见，王可下诏国中，使小民尽献其鸿雁鹤鹭之毛，命一巧匠，饰为大车，名曰羽车，取可观而不可载之义，难成而顾易败之意。遣一使者，赍贡中朝，以窥国内之有贤否。倘彼能测吾之意，则知人君当有广载之德，国家有易失之虑，而不吾小国诛求，下诏优恤，则是俊杰在位，吾可一心内事；倘不其然，则高爵厚禄者，必素飧也，吾何畏之有？何服之有？”
   国王闻之，心中大喜，即宣上殿，视之何臣，乃佐国酋长哒啰喇也。王曰：“此计美则美矣，但未尝往将军庙卜之，以观其利害何如？”即命群臣，同往将军庙行香。礼毕，王以是计卜之，得上吉之筊，上下大悦，命驾而回。即时下诏国中，使尽献雁鸿鹤鹭五色之翼，有献者辄重赏之。于是猎户以鸟翼进之，日以千计，飞鸟尽于塞上，羽毛堆国中。王仍令各酋长为择轮舆之工巧者，置之于官肆，限以期月之内，车务成就。酋长遵命施行，不出二旬，其车已就。诸请王观之，王大喜曰：“以此献于中国，谁有能辨之者？吾计得矣。”由是命掌马酋长，选弱马数匹，仍备土地所产之物，遗使附车以进。去后，王令国内大搜其兵马，铸铁为刀，缝皮为甲，密藏不轨，以图内向。
