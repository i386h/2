<!-- { "loadSidebar": true } -->
　　君讳先得字辰翁居吉太和之城西世为里着姓蚤嵗应进士举不偶代革科废以其余力为诗冲澹絶去雕饰陋巷数椽仅蔽风雨隙地莳梅一株菊数本家人忧其不事生产作业无以遗后则指架上书曰此吾子孙无穷受用年逾四十始出游歴数县教官又以宪司选试中程迁赣郡学录年将六十学官入仕制始定既而奉江西行省檄教谕兴国及赣二县陞长瑞州路西涧书院任满名上中书部注将仕佐郎赣州路儒学教授致仕明年泰定丁夘二月十八日终于家年八十四君外无贪求内无忌克人之戚蹙然如己戚人之休愉然如已休朋游燕坐言谈肃不闻声及有是非利害厉辞面折见其心服即恳欵如初暇輙悠然独行行而适然相聚聚而欢然以饮饮而恍然以醉醉而嗒然以睡睡而忽然以醒物我两忘处家处旅一若是陶陶焉莫年次子更其宅寛衍十倍君曰汝大吾家在徳器不在屋室人若期称所愿岂有足焉曽大父以医驰名君亦兼通其术予药济贫不倦配曽氏子男二学诗韶州路乳原县儒学教谕学礼承事郎赣州路瑞金县尹女一壻萧秀实孙男三以道南雄路始兴县儒学教谕文子潮州路韩山书院山长新子其季曽孙男四曽敏鼎祖葬于州之云停乡祔母严夫人墓侧学礼命文子自潮来索铭时君殁已六年矣闵其请之勤故追铭之铭曰其进其止任运适巳子孝孙慈俱以儒仕
　　故临川处士陈君墓碣铭
　　临川东乡之古原陈氏居焉处士君字瑜玉讳瑜生宋淳祐巳酉九月望年八十一元天厯已巳九月望以防疾终于家明年至顺庚午十二月庚申葬东原其乡人饶宗鲁述其行导其子来求文文墓石予按所述君之六世祖防赠朝奉大夫二子长子孺绍兴戊辰进士第三人官至朝奉大夫直显谟阁湖北安抚防子邦庆生公着君之髙祖也曽祖治原祖世则考师文俱不仕君端慤敏惠少学举子业艺成而科废所居深防四山傍围一溪萦帯欝然桑麻如古桃源然濵于越界南土初附遐陬未靖寇震于邻頼君有谋寇不敢犯其后官军捕逐几受玉石俱焚之祸君造于师竭家财迎犒保任其乡为良民帅义其请禁毋俘掠一乡生聚获全君之力也至今父老犹感恩不忘遇贤士挈家逃避为寇所得贫无赀奉将致之死君捐金赎其孥而无徳色临川大邑每嵗输粮三万有竒吏漫其籍官与民两病防郭尹至君先自首实又为画计考覈尹行其言未期籍成君早年罹世艰棘处剧而裕谨慎而不罣于过无厉声厉容偏好偏恶人有争较君为谕释辞气温和无不感动悦服抚家庭人从卑防教爱兼傋与人交倾倒坦易乡评所归遇事而断不苟下于人嵗饥周赈如常惠利出于无心体貌严重衣冠肃洁防髯頳颊神意洒落歩速如流炯炯精悍闲暇自得有文献大雅遗风喜玩佳山水常意行规乐邱莫年与乡之耆夀宿望尊酒吟诗昆弟翕具其乐无涯既殁人咸思之哀之而无怨议配杨氏先十年卒男五福铭銮釭其二以后伯兄琇其三以后季弟璡女一壻王昭祖孙男十人溢演漙淳浩源澄润深洪孙女四曽孙男六相武周观椿桂曽孙女四饶宗鲁曰士之能世其家者鲜矣昔陈太邱长其子为卿其孙为公荣名非不足而公慙于卿卿慙于长吾里衣冠旧族惟古原之陈自朝奉公以来七世皆富夀而文雍睦如万石君家然则无忝于祖若父者正不待求之躬行之外也宗鲁信士予信其言之信故为陈君铭铭曰
　　世爵世禄或祗为辱世徳如陈不贵亦足

　　呉文正集巻八十七
　　钦定四库全书
　　呉文正集巻八十八
　　元　呉澄　撰
　　行状
　　大元故御史中丞赠资善大夫上防军彭城郡刘忠宪公行状
　　公讳宣字伯宜其先潞人也因出戍留居忻之忻口镇金末辟地于陜嵗癸巳七月生于寓舎国朝既得河南地复归忻后徙太原公沈毅清介自防嗜书长逹时宜志在经济居家奉亲恭恪婉愉事无巨细必待禀命意有不可罔敢直遂毋尝婴疾不寝逾月疾愈乃巳兄弟雍睦礼如賔友孝弟纯笃名闻逺迩宣抚行部聼公谈论深防器重还朝以公为荐擢充中书省掾在京从许文正公学每退食就师讲明经理考满除河北河南道廵行劝农副使至元十二年除户部郎中改行省郎中从丞相伯顔平章阿珠统军平江南自武昌顺流抵镇江取洲立行省供给军须靡有缺乏禁止杀掠抚安新附所过州郡按堵如故凡便益之事多出賛画以丞相命赴阙进防书世祖皇帝亲问南征事势应对称防赐器服宠嘉之江南既平作诗百韵铺张伟绩宋臣有能死节守义者必加叹奨同陈右丞沙汰江淮冗官存革悉合公论知松江府未防同知浙西宣慰司事居官五年威惠并着陞江淮行省参议改江西湖东道提刑按察使贪吏豪民闻风屛息一道肃然二十二年入为礼部尚书迁吏部将征交趾公上言曰连年日本之役百姓愁戚官府扰攘今春停罢江浙军民欢声如雷夫安南小邦臣事有年嵗贡未尝愆期邉帅生事兴兵因彼避窜海岛使大举无功将帅伤残今又下令再征闻者莫不恐惧自古兴兵必顺天时中原平土犹避盛夏交广炎瘴之地毒气害人甚于兵刃今以七八月防诸道兵于静江比至安南病死必众缓急遇敌何以应之又交趾无粮水路难通无车马牛畜防载不免陆运一夫担五斗徃还自食外官得其半若十万石用四十万人止可供三月军粮搬运船料军湏岂止通用五六十万众广西湖南调度频数民多离散户户供给役亦不能办况湖广宻迩溪洞冦盗常多万一无人伺隙大兵一出乘虗生事虽有留后人马疲弱衰老卒难应变何不与彼中军官深知事体者论量万全方略不然复蹈前辙又将再征日本公上言曰近议复置征东行省再兴日本之师此役不息安危系焉至元初年髙丽赵开建言通日本以窥宋数辈奉使竟无成约率只征伐亦不収功驱有用兵民取无用地土犹珠弹雀已为失防平宋之后奸囬擅权卖官鬻爵江南郡县布满贪饕削剥官民既而要功生事之臣倡言东征轻用其谋于江淮两浙剏造海船斫伐寺观坟园树木殆尽毎株大木不下三二百人拖拽逾山越岭近者百里方到船塲民间费用过于木价十倍夫匠死伤不可殚纪造作军器衣甲百色物料皆出于民当役税户多致破产大兵既达海岸不交一矢风浪损舡委十余万于荒山不为敌杀则为饿莩可为哀痛死事之家殊无优恤主将仅以身免朝廷寛宥使输钱赎罪天下知刑赏不行何以惩劝使人效死十九年冬四处行省督诸路造胶河粮舡一千只又相继于江南平滦造东征海舡江南扰动过于向来其平滦船料油竹棕藤取于南方纲运络绎工匠牛畜死者相望幸防停息百姓疮痍未蘓军家老稚哭者未巳又议大举恐民不堪汉军自围襄阳渡江征二王戍闽广攻占城破交趾死损甚众及有絶丁破产之家江南诸路守城把渡廵逻逓送仓库占役之外调用常是不敷南方新附旧军十余年间老病逃亡出征损折向来精鋭于海东新招军数皆非习武艺惯争战阵之人用此制敌必然败事经营南方用兵四十余年中国防致疲乏归附以来民失抚字实非心服但畏兵力而已江淮轻剽陆梁之徒潜伏山海孰谓无之伺我兵力虗耗一旦啸聚驱轻生无借众民所在杀掠其镇守官军【缺】














　　议设科取士之法二十
