<!-- { "loadSidebar": true } -->
　　流杯亭
　　激水自山椒析波分浅濑回环疑古篆诘曲如萦带雪愬羽觞迟惟观亲友防欲知中圣处皓月临松葢
　　东谿
　　近蓄东谿水悠悠起渌波防鸳留不去芳草日应多夹岸生竒篠縁岩覆女萝兰桡思无限为感濯缨歌
　　鸂鷘
　　清沚双鸂鷘前年海上鶵今来恋洲屿思若在江湖欲起揺荷葢闲飞溅水珠不能常泛泛惟作逐波鳬
　　西园
　　西园最多趣永日自忘归石濑流清浅峯岑澹翠微晓飜红药艳晴鸟碧潭辉独望娟娟月宵分未掩扉
　　海
　　昔见歴阳山鸡笼已孤秀今看海峤树翠葢何幽茂霰雪讵能侵【此树枝叶宻霜雪不侵】烟岚自相揉攀条独临憇况值清隂昼
　　双碧潭
　　清剡与严湍潺湲皆可忆适来玩山水无此秋潭色莫辨幽兰丛难分翠禽翼迟迟洲渚步临眺忘飱食
　　竹迳
　　野竹自成迳绕溪三里余檀栾被层阜萧瑟防清渠日落见林静风行知谷虚田家故人少谁肯共焚鱼
　　花药栏【花药四时相续常可留翫】
　　蕙草春已碧兰花秋更红四时发英艳三迳满芳丛秀色濯清露鲜辉揺惠风王孙未知返幽赏竟谁同
　　自叙【非尚子遍游五岳】
　　五岳迳虽深遍游心已荡苟能知止足所遇皆清旷七十难可期一丘乃微尚遥懐少室山常恐非吾望
　　首夏清景想望山居
　　嘉树隂初合山中赏更新禽言未知夏兰迳尚余春散满萝垂带扶疎桂长轮丹青冩不尽宵梦叹非真累树空留月虚舟若待人何时倚兰棹相与掇汀苹
　　思平泉树石杂咏十一首
　　钓台
　　我有严湍思懐人访故台客星依钓隐仙石逐槎回倒影含清沚凝隂长碧苔飞泉信可挹幽客未归来
　　似鹿石
　　林中有竒石髣髴兽潜行乍似依岩桂还疑食野苹茸长緑鲜映班细紫苔生不是见覉者何劳如顿缨
　　海上石笋
　　常爱僊都山竒峯千仞悬迢迢一何逈不与众山连忽逢海峤石稍慰平生忆何以佀我心亭亭孤且直
　　叠
　　潺湲桂水湍潄石多竒状鳞次冠烟霞蝉聨叠波浪今来碧梧下逈出秋潭上岁晩苔藓滋懐贤益惆怅
　　重台芙蓉
　　芙蓉含露时秀色波中溢五女袭朱裳重重映皓质晨霞耀丹景片片明秋日兰泽多众芳妍姿不相匹
　　白鹭鹚
　　余心怜白鹭潭上日相依拂石疑星落凌风似雪飞碧沙常独立清景自忘归所乐惟烟水徘徊恋钓矶
　　海鱼骨
　　昔日任公子期年钓此鱼无由见成岳聊喜识专车皎皎连霜月高高映碧渠陶潜虽好事观海只披图
　　泛池舟
　　桂舟兰作枻芬芳皆絶世只可弄潺湲焉能济大川树悬凉夜月风散碧潭烟未得同鱼子菱歌共扣舷
　　舴艋舟
　　无轻舴艋舟始自防夷子双阙挂朝衣五湖极烟水时游杏坛下乍入湘川里永日歌濯缨超然谢尘滓
　　二猿
　　钓濑水连漪富春山合防松上夜猿鸣谷中清响合冲网忽见覊故山从此辞无由碧潭饮争接緑萝枝思在山居日偶成此咏邀松阳子同作
　　闲思昔岁事忽忽念伊川乘月步秋坂满山闻石泉回塘碧潭映髙树緑萝悬露下呌田鹤风来嘶晩蝉懐兹长在梦归去且无縁幽谷人未至兰苕应更鲜【乘月一作乗兴】
　　重忆山居六首
　　平泉源
　　出谷才浮芥中园巳滥觞逶迤过竹坞浩淼走兰塘夜静闻鱼跃风微见鴈翔从兹东向海可泛济川航
　　泰山石【兖州从事所寄】
　　鸡鸣日观望逺与扶桑对沧海似镕金众山如防黛遥知碧峯首独立烟岚内此石依五松苍苍几千载
　　巫山石
　　十二峯前月三声猿夜愁此中多怪石日夕潄寒流必是归星渚先求歴斗牛【州是斗牛分】还疑烟雨霁髣髴是嵩丘
　　罗浮山【番禺连帅所遗】
　　龙伯钓鼇时蓬莱一峯圻【裴渊广州记罗浮山是蓬莱边山浮来】飞来碧海畔遂与三山隔其下多长溪【茅君内传山下有七十二长溪】潺湲宗乱石知君分如此赠逾荆山壁
　　漏潭石【鲁客见遗】
　　常疑六合外未信漆园书及此闻溪漏方欣騐尾闾大哉天地气呼吸有盈虚美石劳相赠琼瑰自不如
　　钓石【于谿人处求得】
　　严光隐富春山色谿文碧所钓不在鱼挥纶以自适余懐慕君子且欲坐潭石持此返伊川悠然慰衰夕
　　懐伊川郊居
　　衰疾常懐土郊园欲掩扉虽知明目地不及有身归巩树秋隂遍伊原霁色微此生看白首良愿巳应违
　　晨起见雪隐山居
　　忽忆岩中雪谁人拂薜萝竹梢低未举松葢偃应多山溜随冰落林麕带霰过不劳闻鹤语方奏苦寒歌
　　忆平泉杂诗
　　忆初暖
　　今日初春暖山中事若何雪开喧鸟至澌散跃鱼多幽翠生松栢轻烟起薜萝柴扉常昼掩惟有野人过
　　忆辛夷【余赴金陵辛夷欲开】
　　昔年将出谷几日对辛夷傍树怜芳意攀条惜岁滋清隂须暂憇秀色正堪思只待挥金日慇懃泛羽巵
　　忆寒梅
　　寒塘数树梅常近臈前开雪映縁岩竹香侵汛水苔遥思清景暮还有野禽来谁是攀枝客兹辰醉始回
　　忆药栏
　　野人清旦起扫雪见兰芽始放春泉入惟愁暮景斜未抽萱草叶才发欵冬花谁念江潭老中宵旅梦賖
　　忆茗芽
　　谷中春日暖渐忆掇茶英欲及清明火能销醉客醒松花飘鼎泛兰气入瓯轻饮罢闲无事扪萝谿上行
　　忆野花【余未尝春到故园】
　　虽游洛阳道未识故园花晓忆东谿雪晴思冠岭霞谷深兰色秀村迥栁隂斜怅望龙门晩谁知小隐家
　　忆春雨
　　春鸠鸣野树细雨入池塘潭上花微落谿边草更长疏风白鹭起拂水防鸳翔最羡归飞燕年年在故乡
　　忆晩眺
　　伊川新雨霁原上见春山缑岭晴虹断龙门宿鸟还牛羊平野外桑柘夕烟间不及乡园叟悠悠尽日闲
　　忆新藤
　　遥闻碧潭上春晩紫藤开水似晨霞照林疑防鳯来清香凝岛屿繁艳映莓苔金谷如相并应将锦帐回
　　忆春耕
　　郊外杏花坼林间布谷鸣原田春雨后谿水夕流平野老荷蓑至和风吹草轻无因共沮溺相与事岩耕余所居平泉村舍近蒙韦常侍大尹特改嘉名因寄诗以谢
　　未谢留侯疾常懐仲蔚园闲謡紫芝曲归梦赤松村忽改蓬蒿色俄吹黍谷喧多慙孔北海传敎及衡门山信至説平泉别墅草木滋长地转幽深怅然思归复此作
　　忽闻樵客语暂慰野人心幽迳芳兰宻闲庭秀木深防来涧底鳬鹄遍川浔谁念沧溟上归欤起叹音
　　临海太守惠予赤城石报以是诗
　　闻君采竒石剪断赤城霞潭上倒虹影波中揺日华仙岩接绛气谿路襍桃花若值客星去便应随海槎















　　李衞公别集巻十
　　钦定四库全书
　　李卫公外集巻一
　　唐　李德裕　撰
　　评史【一】
　　穷愁志【并序】
　　予顷嵗吏道所拘沉迷簿领今则幽独不乐谁与晤言偶思当世之所疑惑前贤之所未及各为一论庶乎箴而体要谓之穷愁志凡三巻篇论四十九首销此永日聊以解忧地僻无书心力久废每懐多闻之益颇有阙疑之恨贻于朋友以俟箴规
　　夷齐论
　　昔夷齐不食周粟饿于首阳之下仲尼称其仁孟轲美其德葢以取其节而激贪也所谓周粟者周王所赋之禄是也谏而不从不食其禄可矣至于闻淑媛之言辍飱薇蕨斯可谓不智矣夫薇蕨者元气之所发生四时之所顺成日月之所烛风雨之所育周焉得而有之哉若以粟者周人之播殖则夷齐得非周人乎反覆其道尽未当理然夷齐之行实误后人于陵仲子慕夷齐者也乃至不义其兄之禄洁则洁矣仁岂然哉厥后商洛四友畏秦之酷避秦之祸岂止洁其身而已然餐紫芝以为粮饮清泉以为浆终老南山以养其寿斯可谓仁智兼矣
　　三良论
　　秦穆之杀三良诗人刺之矣春秋讥之矣今不复议唯三良许之以死而前代无讥何也且臣道莫显于咎繇孝友莫盛于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁丘据安陵君同讥矣焉得谓之百夫特哉昔荀息许晋献以言继之以死君子犹叹斯言之玷不可磨也岂得以生同荣乐殁共埃尘以为忠乎晏平仲言君为社稷死则死之斯言得之矣自周汉迄于巨唐杀身成仁代有髦杰莫不显一身之义烈未有系一国之存亡唯纪信乗黄屋以诳楚赴丹焰而存汉数千年间一人而已汉祚四百由此而兴余谓汉祖封建纪氏宜在萧曹之上报德未称良可悲也
　　张辟疆论
　　杨子美辟疆之觉陈平非也若以童子肤敏善揣吕氏之情奇之可也若以反道合权以安社稷不其悖哉授兵产禄几危刘氏皆因辟疆启之向使留侯尚存必执戈逐之将为戮矣观高祖遗言吕后制其大事可谓谋无遗策矣以王陵有廷诤之节置以为相谓周勃堪寄托之任令本兵柄况外有齐楚淮南磐石之固内有朱虚东牟肺腑之亲是时产禄皆匹夫耳吕后虽心不在哀将相何至危惧必当忧伤不食自促其寿岂能为将相之害哉高祖曰非刘氏而王者天下共击之此虑属吕宗矣何可背之厥后称制八年产禄之封殖固矣若平勃二人溘先朝露则刘氏之业必归吕宗及吕后之殁劫郦商以绐吕禄计亦窘矣周勃虽入北军尚不敢公言诛诸吕岂不艰哉赖产禄皆徒之人非英杰之士傥才出于世岂受其绐説哉嗟乎与其图之于难岂若制之于易繇是而言平勃用辟疆之计斯为谬矣留侯破产以报韩结客以沮秦招四皓以安太子所谓必仗义居正繇此知不尚权谲明矣
　　盎以周勃为功臣论
　　袁盎对文帝曰绛侯所谓功臣非社稷臣夫社稷臣者主在与在主亡与亡盎见勃自德其功有以激之也非至理笃论此言足以惑文帝聪明伤仁厚之政俾其君有薄宗臣之意竟使周勃大功皆弃非罪见疑可为长叹息也当吕后之世惠帝已殂少帝非刘氏陈平用辟疆之计权王产禄绛侯若不与之同心而制其兵柄必繇此而阶乱矣刘氏安危未可知也然磨而不磷涅而不淄未尝不心存社稷志在刘氏外虽顺逊内守忠贞得不谓之社稷臣乎其后綘侯系请室盎虽明其无罪所谓陷之死地而后生之徒有救焚之力且非曲突之义善哉贾生之説喻堂陛之峻高者难攀卑者易陵文帝感悟养臣下有节有以见贤人用心致君精识若袁公者难与并为仁矣盎唯有正慎夫人席塞梁王求嗣此二事守正不挠忠于守奉害错之罪虐贯神明安陵之祸知天道不昧矣
　　汉昭论
　　人君之德莫大于至明明以照奸则百邪不能蔽矣汉昭帝是也年十四而知燕王书诈后有谮霍光者上辄怒敢有谮毁者坐之周成王有慙德矣高祖文景俱不如也成王闻管蔡流言观召公不説遂使周公狼跋而东鸱鸮之诗作矣汉高闻陈平去魏背楚欲舍腹心臣汉文惑季布使酒难近罢归股肱郡疑贾生擅权纷乱欲疎贤士景帝信谗诛鼂错兵解遂戮三公所谓执狐疑之心来谗贼之口使昭帝得伊吕之佐则成康不足侔矣惜哉霍光不学亡术未称其德然轻徭薄赋与人休息匈奴和亲百姓充实议盐铁而罢酤任忠臣之效也才弱冠而殂功德未尽良可痛矣
　　汉元论
