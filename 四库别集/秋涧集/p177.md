<!-- { "loadSidebar": true } -->
　　西使记　壬子嵗皇弟实哷统诸军奉诏西征凡六年拓境防万里已未正月甲子常徳【字仁卿】驰驿西觐自和林出乌孙中西北行有二百余里地渐髙入站经瀚海地极髙寒虽暑酷雪不消山石皆松文西南七日过瀚海行三百里地渐下有河濶数里曰昏木辇夏涨以舟楫济数日过龙骨河复西北行与伯实巴哩南以相直近五百里多汉民有二麦黍谷河西注潴为海约千余里曰赫色勒巴斯多鱼可食有碾硙亦以水激之行渐西有城曰业瞒又西南行过博啰城所种皆麦稻山多柏不能株络石而长城居肆囿间错土屋牕戸皆琉璃城北有海铁山风出往往吹行人堕海中西南行二十里有闗曰铁木儿懴察守闗者皆汉民闗径﨑岖似栈道出闗至阿里麻里城市井皆流水交贯有诸菓唯蒲萄石榴最佳回纥与汉民杂居其俗渐染颇似中国又南有察穆尔城居民多幷汾人有兽似虎毛厚金色无文善伤人有虫如蛛毒中人则烦渇饮水立死唯过醉葡萄酒吐则解有防酒博啰城迤西金银铜为钱有文而无孔方至玛哈中以马撁拖牀递铺负重而行疾或曰竒布密肆易马以犬二月二十四日过伊都两山间土平民伙沟洫映带多故垒壊垣问之盖契丹故居也计其地去和林万五千里而近有河曰亦运流汹汹东注土人云此黄河也二十八日过达喇寺三月一日过萨兰城有浮图诸回纥礼拜之所三日过伯什兰诸回纥贸易如上已节四日过呼喇章河渡船如弓鞋然土人云河源出南大山地多产玉疑为昆仑山以西多龟蛇行相杂邮亭客舍甃如浴室门户皆以琉璃饰之民赋嵗止输金钱十文然贫富有差八日过挦思干城大而民繁时羣花正坼唯梨花蔷薇玫瑰如中国余多不能指名城之西所植皆蒲萄粳稻有麦亦秋种又其满地产药十数种皆中国所无药物疗疾甚效曰阿扎尔状如苦参治马鼠疮妇人损胎及打扑内损用豆许咽之自消曰阿实尔状如地骨皮治妇人产后衣不下又治金疮脓不出嚼碎傅疮上即出曰努格萨尔形似桔梗治金疮及肠与筋断者嚼碎敷之自续余不能尽録十四日过谙布河夏不雨秋则雨溉田以水地多蝗有飞鸟食之十九日过里丑城其地有桑枣征西鄂啰屯驻于此二十六日过马兰城又过纳商城草皆苜蓿籓篱以栢二十九日殢扫儿城满山皆盐如水晶状近西南六七里新得国曰穆尔纳延牛皆驼峯黒色地无水土人隔山岭凿井相沿数十里下通流以溉田所属山城三百六十已而皆下唯担寒西一山城名乞都不孤峯峻絶不能矢石丙辰年王师至城下城絶髙险仰视之帽为坠诸道并进敌大惊令相大者纳失儿来纳欵已而乌噜鸟鼐苏勒坦出降苏勒坦犹国王也其父领兵别据山城令其子取之七日而陷金寳物甚多一带有直银千笏者其国兵皆刺客俗见男子勇壮者以利诱之令手刃殳兄然后充兵醉酒扶入窟室娱以音乐美女纵其欲数日复置故处既醒问其所见敎之能为刺客死则享福如此因授以经呪日诵盖使蛊其心志死无悔也令潜使未服之国必刺其主而后已虽妇人亦然穆尔纳延在西域中最为凶悍威胁邻国霸四十余年王师既克诛之无遗类四月六日过竒勒尔城所产蛇皆四跗长五尺余首黒身黄皮如鲨鱼口吐紫艳过阿尔丹城玛扎察尔人被髪率以红帕勒首衣青如鬼然王师自入西域降者几三十国有佛国名竒布密肆在印毒西北盖传释迦氏衣鉢者其人仪状甚古如世所绘达摩像不茹荤酒日啖粳一合所谈皆佛法禅定至暮方语丁巳嵗取布逹国南北二千里其主曰合里法其城有东西城中有大河西城无壁垒东城固之以甓绘其上甚盛王师至城下一交战破胜兵四十余万西城陷皆尽屠其民寻围东城六日而破死者以数十万合里法以舸走获焉其国俗富庶为西域冠宫殿皆以沉檀乌木降真为之壁皆以黒白玉为之金玉珍贝不可胜计其妃后皆汉人所产大珠曰太嵗弹兰石瑟瑟金刚鑚之类带有值千金者其国六百余年传四十世至合里法则亡人物颇秀于诸国所产马名脱必察合里法不悦以橙浆和糖为饮琵琶三十六弦初合里法患头痛医不能治一伶人作新琵琶七十二弦聴之立解土人相传布达诸国之祖故诸国皆臣服布达之西马行二十日有天房内有天使神国之祖葬所也师名癖顔八儿房中悬铁絙以手扪之心诚可及不诚者竟不得扪经文甚多皆癖顔八儿所作辖大城数十其民富实西有宻乞儿国尤富地产金人夜视有光处志之以灰翌日发之有大如枣者至布达六千余里国西即海海西有富浪国妇人衣冠如世所画菩萨状男子僧服皆善寝不去衣虽夫妇亦异处有大鸟驼蹄苍色鼓翅而行髙丈余食火其卵如升许其失罗子国出珍珠其王名袄思阿塔卑云西南海也采珠盛以革囊止露两手腰絙石坠入海手取蛤并泥沙贮于囊中遇恶虫以醋噀之即去既得蛤满囊撼絙舟人引出之往往有死者印毒国去中国最近军氏一千二百万户所出细药大胡桃珠寳乌木鸡舌賔铁诸物国中悬大钟有诉者撃之司钟者纪其事及时王官亦纪其名以防奸欺民居以蒲为屋夏大热人处水中巳未年七月乌林国阿早丁算滩来降城大小一百二十民一百七十万山产银黒契丹国名乞里湾王名呼教丰迪音苏勒坦闻王贤亦来降其防里寺大城狮子雄者鬃尾如缨拂伤人吼则声从腹中出马闻之怖溺血狼有鬃孔雀如中国画者惟尾在翅内每日中振羽香猫如土狗粪溺皆香如麝鹦鹉多五色风驼急使乘日可千里鹁鸽传日亦千里珊瑚出西南海取以铁网髙有至三尺者兰赤生西南海山石中有五色鸭其价最髙金刚鑚出印毒以肉投大涧底飞鸟食其肉粪中得之萨巴尔出西海中盖玳瑇之遗精蛟鱼食之吐出年深结为香价如金其假者即犀牛粪为之也骨笃犀大蛇之角也解诸毒龙种马出西海中有鳞角牝马有驹不敢同牧每被引入海不复出皂雕一产三卵内一卵生犬灰色而毛短随母影而走所逐禽无不获者垄种羊出西海羊脐种土中溉以水闻雷而生脐系地中及长惊以木脐防齧草至秋可食脐内复有种又一胡妇解马语即知吉凶甚验其怪异等事不可殚纪往返凡一十四月郁叹曰西域之开始自张骞其土地山川固在也然世代寖逺国号变易事亦难考今之所谓瀚海者即古金山也印毒即汉身毒也曰驼鸟者即安息所产大马爵也宻昔儿即唐拂菻地也观其土产风俗可知已又新唐书载拂菻去京师四万里在西海上所产珍异之物与今日地里正同盖无疑也中统四年三月浑源刘郁记
　　堂叔伯者是并父之兄弟也
　　父之姊妹谓之女伯女叔
　　鄂王岳飞諡忠武文　主而忘身兹谓人臣之大节諡以表行必稽天下之公言申锡赞书追告幽穸故太师追封鄂王諡忠武岳飞威名震于中外志略根乎诗书结髪从戎前无坚敌枕戈励志誓清中原谓恢复之义为必申谓忠愤之气为难遏上心密契诏札俱存夫何权臣力主和议未究凌烟之伟绩先罹偃月之隂谋李将军口不出辞闻者流涕蔺相如身虽已死凛然犹生宜髙皇眷念之不忘肆孝庙哀矜之备至还故官而礼颁祠额以旌褒逮于先帝之时禭以真王之爵既解诬于累圣可无憾于九京然而易名之典虽行议礼之言未一始为忠愍之号旋更武穆之称朕获覩中兴之旧章灼知皇祖之本意爰取危身奉上之实仍采克定祸乱之文合此两言节其一惠昔孔明之志兴汉室若子仪之光复唐都虽计效以或殊在秉心而弗异垂之典册何言今古之同符赖及子孙将与山河而并久英灵如在茂渥有承
　　鹿庵先生曰作文之体其轻重先后犹好事者以画娱客必先示其寻常而使精妙者出其后予偶悟曰此倒食甘蔗之意也
　　作文字亦当从科举中来不然岂唯不中格律而汗漫披猖无首无尾是出入不由户也又云后学虽不业科举至于唐一代时文律赋亦当披阅而不可忽其中体制规模多有妙处
　　二王行书其蜿蜒欹倾之妙若行云流水似不拘于律然即于笔意求之其端庄流丽皆有余韵唯具眼乃能识之鹿庵先生尝以厯代史学试问于不肖恽对曰自史汉而下文字率猥并无法如新唐书虽事増于前辞省于旧字愈竒而气愈索不若新五代一唱而三叹有余音者矣先生为忻然
　　西方之地物香而人臭或者谓饮食致然与草木之气所夺故也予曰不然西方者乃中国之隂也阳为馨香阴为臭秽西方气偏不得中和之正故香臭异常辛殿撰小传　弃疾字幼安济南人姿英伟尚气节少与泰安党懐英友善肃慎氏既有中夏誓不为金臣子一日与懐英登一大丘置酒曰吾友安此吾将从此逝矣遂酌别而去既归宋宋士夫非科举莫进公笑曰此何有消青铜三百易一部时文足矣已而果擢第孝宗曰是以三百青铜博吾爵者耶其为授观文殿修撰及议边事主和者众公曰昔齐桓公雪九世之耻春秋韪之况我与金人不共戴天讐邪今日之计有战伐而已时丞相胄当轴与公议合自是败盟开边用兵于江淮间者数年公方略居多开禧二年除知绍兴府至陛辞复以金人内乱宜亟攻为言辞情慷慨义形于色继胄再议恢复乃以枢密都承防召公于越中道以疾卒道号稼轩上人今文集中夀南涧翁者盖胄也初公在北方时与竹斋尝游泰山之灵岩题名曰六十一上人破辛字也至元二十年予按部来游其石刻宛在
　　圣上御极十有八年当至元十一年丙子春正月江左平冬十二月图书礼器并送京师勅平章太原张公兼领监事寻诏许京朝官假观予遂与左山商台符叩阁披阅者竟日凡得书画二百余幅今列于左
　　王羲之四月帖【四十字】
　　献之三帖【一洛中二杜昔三北问】
　　王羲之与谢安石评书帖后有跋云古人作字悉平生用功安有不出于古今者耶观王谢首所争若此况他哉盖帖中有云自于山谷中临学钟氏张芝等书二十余年竹叶树皮山石板木不可知数至縠牋藤纸反复书之佳者收采自书背记不能得而云此公何时用功夫深不达耳
　　献之鄱阳帖
　　右军威略帖八十二字入梁唐御府至宋入苏大简家崇宁癸未襄阳米芾审定真迹其图书有秘玩手临智永禅师临右军四帖后东坡跋云临书如聴响切脉知其美恶则可谓必能名之者过也予观秘阁墨迹皆唐人硬黄临本但得临本皆可蓄惟鵞羣一帖似是献之真笔熈宁五年子瞻书
　　褚遂良临黄庭南唐升元三年装褙纸则硬黄
　　米芾学右军书并论其笔法后一幅亦学右军书退之诗俗书趂姿媚此公不为石鼓发想亦见此等物耳献之草洛神赋纸极残缺向明视背万绽纵横
　　谢安东山帖
　　右军快晴帖米襄阳临本
　　兰亭五言帖后跋云唐虞世南临本
　　晋王恬帖【三十一字】
　　晋王敦帖作草圣书皆晋史中语
　　献之书洛神赋后有梁普光间题跋云唐人临本不名何人
　　献之书陆士衡文赋
　　钟太傅墨迹议事表后钱惟演范尧夫薛道祖题钱文僖公题尚父尝寳此帖尚父谓武肃王镠也
　　唐太宗二帖一两行十字若珠还合浦劔入延平泰和二年三月司封员外郎栁公权记
　　唐宗赐道士李涵光勅
　　李阳氷墨迹篆侍御帖上有李后主合同印
　　李阳氷篆二十六字后有韦处厚李商隐题商隐字体絶类黄庭经时开成三年也
　　髙闲上人诧得韩序帖后有韩琦刘敞富弼欧阳修宋敏求题云此卷蜡纸书非摹本也欧云如此韩公称实録云书系颠草
　　欧阳率更帖二临本度尚帖襄阳审定真迹秘玩智永禅师春雨帖又真草千文墨迹
