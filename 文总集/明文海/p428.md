<!-- { "loadSidebar": true } -->
　　正统纪元三月望日余与诸君子逰集于鸿胪卿杨君思敬东郭之草亭其宴乐之盛皆形诸词章思敬亦甚以为难得愿相与为嗣嵗之期少傅庐陵杨公着其语于序矣去年以公务弗果行乃以今年兹日寻旧约其景物暄妍园林幽胜俯仰如昨而酬唱欵洽咏歌雍熈文明之化有加而无替惟朋簮之盍视初防少二人焉因相与嘅叹以为斯须之乐有不偶然得也诗既成属余序首简洪惟圣天子在上治道日隆辅弼侍从之臣仰峻徳承宏休得以优防暇豫登临玩赏而嵗复嵗诚可谓幸矣意之所适言之不足而咏歌之皆发乎性情之正足以使后之人识盛世之气象者顾不在是欤昔王右军脩禊事风流潇洒然当典午偏安之际文潞公耆英防志趣髙迈又多出于衣冠谢事之余今余与诸君子庆遇难而声气同使东郭草亭不减兰亭洛社之胜是又可嘉也虽然斯一日之欢尔而尚拳拳思有以缵之则夫所以续其声光于百世不朽者当何如也余又愿与诸君子加勉焉







　　明文海巻二百五十八
　　钦定四库全书
　　明文海巻二百五十九　　　余姚黄宗羲编序五十
　　诗集
　　南郭子诗序【刘定之】
　　南郭子者万安东溪郭君季銶之别号也余少时常一访焉君方弱冠而尊府即温翁尚无恙间岀所为赋数首示客予从旁读之铿然金石之锵鸣粲然珠玉之磊落私心起敬以为若君者异日不逺到不止也其后予叨窃科目日碌碌世务君则留心古学嚣然养髙泉石间或劝之仕輙揺首逺去葢彼此契濶者四十年于今虽常音问相及独时时徃来于懐恨不获一见以敦夙好也嵗冬十月忽寓书以所作南郭集一帙遗予属序予受而阅之累日其五七古体岀入李杜律絶则仿盛唐诸贤为之大篇短章舂容闲肆察其志盖欲上追古作以与之并非独狥世俗之好而已也予因为之叹以谓向日所见以起敬者既以为难得不意今之造诣一至扵此也则又叹国朝列圣相承网罗豪杰天下之材自毫髪丝粟以上靡不岀为时用以谓文章当止于馆阁而已山林之下无复有之乃今得见有如君者因又疑世或有之葢予未之知也虽然设果有之而予偶未之知亦必有能知而道之者而不少概见何哉然则如君者果然不多得也君年未六十不幸以疾废然君素髙尚就使不废于疾予知其不肯局促于禄位也审矣岂非其负于已者重故其视于外者轻邪将自得于言语文字之工而以为功名不足懐邪惜也君不求知于人人亦莫之知者予虽知之无益于君也虽然若是集者自足以传于世知不知何患哉敬序以归之
　　浙水较文诗序【岳正】
　　文士之末也不深于道者不足以知之知文亦难矣莫如古者之文易诗书春秋礼乐皆载道之器语曰学者守一经皓首不能穷不能穷者不深于其道也道不深而强自诬曰我知文我知文何异乎审音以聩鍳色以盲其不白黒而清浊者亦幸中而偶得耳夫何恃而可信哉试尝论之世之能文者孰加于周公孔子周公传易孔子系之孔子作春秋防夏不能为一辞之赞则知虽贤者犹不足以知圣人况以不贤而知贤者乎是故皓首不能穷之谈非诬人者也虽然周公孔子不可尚矣汉以还作者甡然而独名扬雄韩退之为能文雄作太法言张伯松不肯一观刘歆观之诋为废物雄之名葢终汉世而后显退之凡三黜于礼部而自讼曰为文而为举世之所不好好退之之书自宋欧阳永叔始以雄退之之作者尚暗于当时而有俟于后来又况其下者乎其或见推致与于流軰时俗者非借重于髙誉托笔于时名如左思之赋张华之诗则亦下里巴人之唱和非如体道者真有所见闻而黒白清浊于去取之间也嗟夫作者代有而具目者不多见知文之难其亦信矣哉郭明郁彦文蜀之长夀人也以春秋发解尝分教于晋寜古郑二邑渉学録为今驸马都尉薛桓賔师授徒京师京师子弟各以其所习经求指授者未尝辞之其处而称逹才出而掇巍科跻膴仕者问其所从防则曰郭先生吾师也予用是闻其名熟愿见而未暇也景防庚午之嵗明郁将校文于浙议者谓山之东西中原之钜藩也而江南文物浙水为盛明郁乃能歴持文柄其延誉于天下也又何博哉扵是相与咏叹其盛形而为诗诗成授予以卜氏之任嗟乎易之竒书之古诗之婉春秋之简严礼乐之辩博其义奥其辞微其文未易以通也而明郁能指授诸生使之有成非明于道者哉夫既明于道而用以观人之文是非美恶之辨有不能逃于洞瞩鉴照之下者矣今天下之大不可谓无所谓扬韩之徒者明郁自蜀来京师尝徧观全晋放于齐鲁今又南防两浙其亦有所谓其人者乎使其果有而亦愿见之否乎予尝恠时俗流軰以知文自负者大归是古而非今贵耳而贱目乃今得明郁明郁其亦有意于是言乎则吾求偿宿昔之所愿见者而与之雄辩天下之文于扬韩之后矣姑书此以为先容
　　永感诗序【岳正】
　　登科之制録及三代虽存没有间而皆书书之之法虽立义不一而皆以为荣其父母祖父母存者曰具庆曰重庆庆幸也具与重又大其幸为之幸也父存者曰严侍母存者曰慈侍侍奉也一亲仅存既非具非重者可拟故变其例而各以所存者书之曰侍幸其犹有可侍者为之幸也乃若祖父母父母俱不存焉者虽有禄位其谁与侍是不幸也不幸而为之幸故不得已而婉其辞曰永感感者伤也永者无极之称也使人伤而至于无极其为不幸也亦大矣呜呼永感之诗义其然乎景泰初科是为辛未与荣録者殆二百人前监察御史今福建按察佥事巴蜀牟公实用永感书幸而公则弗自幸焉毎抱録泣曰登科者先志也先志遂而先人逝将谁荣乎于是与公同升而称同年者多得公志形为歌诗所以褒公之贤慰公之懐抱而悼公先世之不幸者悉矣公既帙而为书乃述其故以俾其属燕山岳正者序之正闻公于书无所不读扵古今上下事变无所不防知而通习自职内宪至佥外台以得体闻于天下也乆矣愿得与公论之孟子曰君子有三乐固道徳事无容议矣乃若王陵者从汉去楚楚得其母以招陵陵母乃伏劒以固陵志有若温峤者勇为越石通使江左其母不聴峤乃防裾而徃母死阻归竟违本志此二子者勲业忠诚晖闳汉晋流播今古君子曰未若徐庻者遗名以全亲之为是也大都志节之士多逊情饮气于功名之防岂非累于亲之存未免有所顾虑忌避乎哉且如正者虽曰不敢拟公亦尝忝冒科目承恩之日颇以慈侍自慰及乎得罪播迁祸延老母退而申慕已嗟无及矣静言思之纵令得似二子成功业尚不足以赎其终天之憾况区区者乌足道耶又如公者当为便为无所顾忌所以道行于一时他日功名之就足以班二子而无二子之遗恨焉呜呼君子观之政不必以仕而逮亲不逮亲者为幸不幸可也
　　甘谷堂诗序【张寜】
　　风俗通载南阳甘谷有菊大滋液浸渍谷中千余家饮者皆髙夀邑士徐君公举早学医读东垣丹溪书得中和治法环境之人仰其药少者安老者康疾者良愈用相与号所居为甘谷堂其名未着也去年冬友人张用宏患重疾几危始延致公举公举至视大惊曰几枉君命然非死病用药反耳投数剂而复察公举始无吝情终无徳色诸所交用宏者甚难之乃即故号为诗以谢求余序首简余闻神农书以菊为养生上药能轻身延年水録以乳泉石池源深静活为佳品甘谷合二物之美冝饮者多夀然所以能致夀者取便而用常也公举诚能虚懐有容絶去畦畛使人不难于求不为物间则环境之地皆甘谷自是可户致夀于愈疾也何有吾因是有感夫天之厚于入非独南阳古者山泽之利未穷土地之力未尽君民有相足之义公私有相须之功上无甲兵土木祷祠征敛催科借募之烦下无道释逰冗技术声妓竒丽淫巧之耗凡民所资以养生佚世者皆得便取而足于用爕理承化者又为之撙节道制修和相协以安全之所谓生之不伤扶之不危节其力不尽故其民多夀后世法制渐密休戚相悬无古人之所有而有古人之所无向之所资以养生佚世者取之有禁用之不给而饥寒劳困之病生矣为是故也农廹于耕商廹于货工廹于艺士廹于业及其从仕又反以所病病夫所治之民虽万有甘谷亦将苏汲尽矣奈之何不相寻于颠连也古人谓逹为良相不逹为良医民病甚矣愈之者其惟良相乎方今明良相逄四海仁夀公举方将教其子永防向学从士仕其道进矣因序诗也聊发吾之所感
　　学诗斋巻防【张寜】
　　孔子谓伯鱼不学诗无以言所谓学与言通逹志意体切事理而自有以善于言非欲诵习其文以资辩説也自观兴羣怨之教衰而三百篇劝戒大义尽湮于声律文词之末虽盛唐诸家亦不出此但视汉魏以降稍能和平雅澹庻几温柔敦厚之遗意犹有存者耳先軰谓删后无诗葢自有见或者遂洞视近古至谓宋儒之诗为无物几欲一扫而空焉者弃本逐末一至此夫文章固各有体声韵亦自不同然未有外理趣舎经典而可以言诗者诗有清新者亦有优逸者有沉著者有痛快流丽者有豪宏放荡不可拘者有摸拟想像捕风捉影竒恠百变者有浅薄掇拾随口滑稽不经蹈履者偏长彼善自昔有之使不切理逹情不根艺实则淫哇巧艳荒唐汗漫之言过耳輙了无复遗意于宋诗也逺甚况三百篇乎故善诗者必有定志髙识周知博覧本始于圣贤之言师意变文涵融浑化寓理趣于声律之内托著述于比兴之余如八音协乐五味和羮充然有成不见其迹斯能兼总百家超絶羣作古之人有如此者杜子美是也余尝记前軰有恕斋诗一聨云庭前生意留芳草林下归心放白鹇道德经典之文于诗何碍而薄之至此是故欲学诗非有得于学问之力虽近古防节犹不可及况六义大要哉余适与人论诗其言以金鍼集所载大病宋作语方徃复适武林刘生景清以学诗巻求题因举切要为生告且以质诸尊君竹东俟生他日过我徐与之极论
　　题链雪斋诗文册【张寜】
　　陆羽茶经所载原法具备其品第烹瀹节有似神仙家鍜錬之法至所辨用水必地之幽旷乳石漫流逺隔渟浸者是尚与陶谷烹雪意类雪本和气严凝不由地方宛有真味迨医所谓上池之水于茶絶冝合羽法与谷事而风致益髙此链雪名斋之本意也册中作者皆钩深道逺脱略故常有雕炙之论甚哉乡先軰之竒于文也因窃叹汉唐之时文犹尔雅公府而下士大夫居室妄自标榜者絶少为之文者亦惟纪叙其实而华之以论议耳不専以名言相夸也繇宋及元人不古若凡里居林屋山园池馆甚者置一器物绘一树石皆巧有名称以相矜侈为之文者一切依题竝号固已浅近况有立异以为説凿空以为髙狥俗以为好争竒竞妍拟非其伦以相迁就其上者不过庄惠之流而下焉者益蔑如也于纪载之实何有噫淳朴既散巧伪日滋民之居处饮食亦不能不于名实况文与行哉此册有图有记有说有题咏皆为崇德陆景宣作为海昌沈景晖所得噫距洪武至于今仅百年迹其词翰又非今日可及矣顾瞻遗文益増浩叹也
　　夕惕斋诗集后序【陈献章】
