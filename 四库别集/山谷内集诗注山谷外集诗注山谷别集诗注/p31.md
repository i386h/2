<!-- { "loadSidebar": true } -->
　　竹头抢地风不举文书堆案睡自语【战国防秦王谓唐且曰布衣之怒免冠徒跣以头抢地耳司马迁书亦曰见狱吏则头抢地元稹诗满眼文章堆案迻眼昬偷得暂时眠元次山寝论曰寐中寱言非所知也韵书云寱睡语也】忽看高马顿风尘亦思归家洗袍袴【老杜诗高马勿捶靣韦应物诗乱髪思一栉垢来思一换时山谷在试院中故有思归之语】题伯时画严子陵钓滩【后汉书逸民传严光字子陵少与光武同防学及光武即位使聘之三反而后至除为諌议不屈乃耕于富春山后人名其钓处为严陵滩焉】
　　平生久要刘文叔不肯为渠作三公【鲁论曰久要不防平生之言亦可以为成人矣注云久要旧约也后汉帝纪光武讳秀字文叔】能令汉家重九鼎桐江波上一丝风【汲黯曰夫以大将军有揖客反不重耶此句盖用此意汉书宣帝曰汉家自有制度史记平原君传曰毛遂使赵重于九鼎大吕严光传注曰桐庐县南有严子陵渔钓处按桐庐今属严州东汉多名节之士頼以久存迹其本原正在子陵钓竿上来耳】
　　题伯时画松下渊明【此篇与上巻卧陶轩诗大扺同意洪州本无山字一韵而以弹字为第二韵疑脱误也】
　　南渡诚草草长沙慰艰难【南渡谓晋元帝渡江太白金陵诗曰晋家南渡日此地旧长安退之桃源行曰羣马南渡开新主晋书陶侃传苏峻平改封长沙郡公薨后成帝下诏曰作藩于外八州肃清勤王于内皇家以宁昭明太子作陶渊明传曰曽祖侃晋大司马又云自以曽祖晋世宰辅耻复屈身后代自宋武帝王业渐着不复肯仕】终风霾八表半夜失前山【张渊方囘家本有此两句盖言晋宋市朝之变也诗曰终风且霾注谓终日风为终风霾土雨也渊明诗曰八表同昏平陆成江庄子曰藏山子泽夜半有力者负之而走蜀中旧本元作平生梦管葛采菊见南山言渊明初名元亮本慕诸葛孔明有当世志晚年耻屈身异代始自放于山林也蜀志诸葛亮传曰自比管仲乐毅渊明诗曰采菊东篱下悠然见南山】逺公香火社遗民文字禅【髙僧传曰彭城刘遗民豫章雷次宗等依逺游山逺乃于精舍无量寿像前逺斋立社共期西方乃令遗民着其文又陈舜俞庐山记曰遗民与什肇二师好掦防经论文章之华一时所挹乐天诗本结菩提香火社维摩经曰有以音声语言文字而作佛事传灯録逹磨传道副曰如我所见不执文字不离文字而为道用东坡寄辩才诗有台阁山林况无异故应文字不离禅之句】虽非老翁事幽尚亦可观【下句蜀中旧本作幽沉亦可观今本当是后来所改诗意谓陶虽不入社然常徃来其间以诸人志尚幽逺亦有可观故也庐阜杂记曰逺师结白莲社以书招陶渊明陶曰弟子性嗜酒若许饮卽徃矣逺许之遂造焉因勉令入社陶攒眉而去庐山记曰陶元亮居栗里山阿陆修静亦有道之士逺师尝送此二人与语道合不觉过虎溪渊明传又曰时周续之入庐山事释惠逺彭城刘遗民亦遁迹匡山渊明又不应征命谓之浔阳三隐退之诗岂敢尚幽独与世实参差鲁论曰虽小道必有可观者焉】松风自度曲我琴不须弹【用左太冲招隠诗何必丝与竹山水有清音之意文选顔延年诗松风遵路急汉书元帝赞曰自度曲被歌声渊明传曰不觧音律而蓄无素琴一张每酒酣适趣抚弄以寄意】客来欲开说觞至不得言【汉书曹参传曰度客欲有言复饮酒终不得开説梁孝王传曰有所开説于帝】
　　出礼部试院王才元惠梅花三种皆妙絶戏答三首【邵氏辨诬云王棫京师人有口辩与邢恕共谋诬造诸人废立事其子直方不以父为然每与士大夫言父晩年病心云棫字才元直方字立之】
　　城南名士遣春来三月乃见腊前梅定知锁着江南客故放緑隂春晚回【山谷有此诗防云州南王才元舍人家有百叶黄梅妙絶礼部锁院不复得见开院之明日才元遗送数枝盖是岁大雨雪寒甚故梅亦晩开耳又一防云元祐初锁试礼部阻春雪还家已三月王才元舍人送红黄多叶梅数种为作三诗付王家素素歌之宗室赵子湜家有此録本惜其翰墨不可复见因附于此郑谷诗曰坐中亦有江南客莫向春风唱鹧鸪】
　　舍人梅坞无闗锁携酒俗人来未曽【用韩退之竹洞诗意严维诗栁塘春水漫花坞夕阳迟元稹崔防歌曰吏感徽心闗锁开文选嵇康书曰不喜俗人】旧时爱菊陶彭泽今作梅花树下僧【此句山谷自道言其持律不饮无复把菊待酒之意元稹诗禅僧偶向花前定满树狂风满树花】
　　病夫中岁屏杯杓百叶缃梅触拨人拂杀官黄春有思满城桃李不能春【史记项籍纪曰沛公不胜杯杓不能辞説文缃字注云帛浅黄色也触拨字一本作料理王立之诗话曰触拨字初作故恼其后改焉按乐天榴花诗香尘拟触坐禅人又诗撑拨诗人兴勾牵酒客欢官黄谓黄本官书退之诗杏花两株能白红又曰廉纎晩雨不能晴】
　　王立之承奉诗报梅花已落尽次韵戏答
　　南枝北枝春事休榆钱可穿栁帯柔【白氏六帖云大庾岭头梅南枝落北枝开汉书食货志注应劭曰汉铸荚钱今民间榆荚钱是也】定是沈郎作诗瘦不应春能生许愁【南史沈约传谢朓善为诗任昉工于笔约兼而有之约以书陈情于徐勉言已老病百日数旬革帯常应移孔以手握臂率计月小半分欲谢事求归老之秩本事诗李白戏杜甫曰借问别来太瘦生总为从前作诗苦庾信愁赋云攻许愁城终不破荡许愁门终不开】
　　乞姚花二首【欧阳公牡丹释名曰姚黄者千叶黄花出于民姚氏家】
　　正是风光嬾困时姚黄开晚落应迟【老杜诗春光嬾困倚防风东坡梅诗曰也知早落坐先开此句反其意用之】欲雕好句乞春色日歴如山不到诗【言方修史未暇苦思雕刻诗语也文选任彦升作王文宪集序曰岂直雕章缛采而已哉唐贞元之末朝廷政令着于日歴国史职官志云著作郎及著作佐郎掌修撰日歴凡宰执时政记左右史起居注所尝防集修纂以为一代之典按实録章惇言先帝日歴自熈宁二年正月至三年终系元祐中秘书省官孔武仲黄庭坚司马康修纂刘歆七畧曰武帝广献书之路百年之间书积如邱山】
　　青春日月鸟飞过汗简文书山叠重【乐天诗百年青天过鸟翼下句意见前篇注后汉吴祐传注曰杀青者以火炙简令汗取其青易书复不蠧谓之杀青亦谓之汗简文选沈休文诗山嶂逺重叠笛赋曰宻栉叠重】乞取好花天上防宫衣黄帯御炉烘【天上谓史局李贺诗宫衣水溅黄贾至诗衣冠身惹御炉香烘音呼公反说文燎也】
　　效王仲至少监咏姚花用其韵四首
　　映日低风整复斜绿玉眉心黄袖遮【古乐府王僧孺朱鹭曲曰映日上金隄又敇勒歌曰风吹草低见牛羊杜牧之诗云整整复斜斜随旗簇晚沙庾信武媚娘诗云眉心浓黛直防额角轻黄细安】大梁城里虽罕见心知不是牛家花【大梁即汴京史记吕不韦传子楚心知所谓欧阳公牡丹释名曰牛黄亦千叶出于民牛氏家比姚黄差小】
　　九疑山中蕚緑华黄云承韈到羊家真筌虫蚀诗句断犹托余情开此花【真诰曰蕚绿华降羊权家云是九疑山得道女罗郁也黄云非本亊止以形容此花如前诗黄袖后诗黄鹄尔文选谢灵运拟阮瑀诗曰风悲黄云起李善注引淮南子曰黄泉之埃上为黄云】
　　仙衣襞积驾黄鹄草木无光一笑开【司马相如子虚赋曰郑女曼姬被阿緆揄纻缟襞积褰绉郁挠谿谷注谓即今之裙襵汉书乌孙公主歌曰愿为黄鹄兮归故乡乐天长恨歌曰回眸一笑百媚生六宫粉黛无顔色】人间风日不可奈故待成隂叶下来【人间风日见前注杜牧之诗绿叶成隂子满枝】
　　汤沐冰肌照春色海牛压帘风不开【后汉百官志公主所食汤沐曰国县庄子曰肌肤若冰雪郭璞尔雅注曰冰雪脂膏也长恨歌曰春寒赐浴华清池温泉水滑洗凝脂杜牧之诗金槃犀镇帷】直言红尘无路入犹傍蜂须蝶翅来【葢以戏仲至老杜诗花蘂上蜂须又诗尘沙傍蜂虿】
　　寄杜家父二首
　　红紫争春触处开九衢终日犊车雷【言看花者之多车声如雷汉书隽不疑传曰有一男子乘黄犊车司马相如长门赋曰雷隐隐而响起声象君之车音】闲情欲被春将去鸟唤花惊只麽回【渊明有闲情赋退之诗鸟唤昬不醒传灯録永嘉证道歌曰不可得中只麽得】
　　风尘防污青春靣自汲寒泉洗醉红径欲题诗嫌浪许杜郎觅句有新功【上两句谓挿花水中老杜诗画图省识春风靣又示宗武诗覔句新知律山谷答洪驹父书曰想钩深索隐有日新之功】
　　王才元舍人许牡丹求诗
　　闻道潜溪千叶紫主人不剪要题诗欲搜佳句恐春老试遣七言賖一枝【欧阳公牡丹释名曰潜溪绯以地着又云左花千叶紫花出民左氏家末句言诗成仓卒未足以当此花之价李渉诗冥搜得诗窟】
　　谢王舍人剪状元红【状元红亦牡丹名】
　　清香拂防剪来红似绕名园晓露丛欲作短章凴阿素缓歌夸与落花风【老杜诗名园依緑水王立之诗话曰山谷与余诗云欲作短歌凴阿素丁宁夸与落花风其后改歌字作章字丁宁字作缓歌字按顔延之五君咏曰颂酒虽短章深衷自此见阿素谓王立之家小鬟素素也已见前注退之诗清歌缓送感行人乐府隋丁六娘十索诗曰寄语落花风莫吹花落尽】
　　戏答陈季常寄黄州山中连理松枝二首【龙邱子陈慥季常本眉山人家于黄州岐亭】
　　故人折松寄千里想听万壑松泉音谁言五鬛苍烟靣犹作人间児女心【老杜诗万壑树声满千崖秋气高文选头陁寺碑曰崖谷共清风泉相唤酉阳杂爼曰世言松五粒者粒当言鬛自有一种名鬛皮如鳞甲而结实多新罗多此种史记吕公谓吕媪曰非儿女所知】
　　老松连枝亦偶然红紫事退独参天【退之诗黄黄芜菁花桃李事已退老杜诗古柏行曰黛色参天二千尺】金沙滩头锁子骨不妨随俗暂婵娟【传灯録僧问风穴如何是佛穴曰金沙滩头马郎妇世言观音化身未见所出按续怪録昔延州有妇人颇有姿貌少年子悉与之狎昵数嵗而殁人共葬之道左大厯中有胡僧敬礼其墓曰斯乃大慈悲喜舍世俗之欲无不狥焉此即锁骨菩萨顺縁己尽尔众人开墓以视其骨钩结皆如锁状为起塔焉马郎妇事大率如此】次韵子瞻送李廌【李廌字方叔阳翟人素为东坡所知元祐三年东坡知贡举得程文异之谓必方叔擢置第一旣开牓非是东坡怅然作诗送方叔有与君相从非一日笔势翩翩疑可识之句】
