<!-- { "loadSidebar": true } -->
　　郡人张广定者，遭乱常避地。有一女，年四岁，不能步涉，又不可担负，计弃之固当饿死。不欲令其骸骨之露，村口有古大冢，上巅先有穿穴，乃以器盛缒之，下此女于冢中，以数月许乾饭及水浆与之而舍去。候世平定，其间三年，广定乃得还乡里。欲收冢中所弃女骨，更殡埋之。广定往视女，故坐冢中，见其父母，犹识之，甚喜。而父母犹恐其鬼也。入就之，乃知其不死。问之从何得食。女言粮初尽时甚饥，见冢角有一物，伸颈吞气。试效之，转不复饥。日月为之，以至于今。父母去时所留衣被，自在冢中。不行往来，衣服不败，故不寒冻。广定乃索女所言物，乃是一大龟耳。女出食谷，初小腹痛，呕逆，久许乃习。（《抱朴子内篇·对俗》。）
　　◎陈纪
　　纪，字元方，子。献帝初，拜五官中郎将，迁侍中。出为平原相，追拜太仆，又徵为尚书令。建安初，拜大鸿胪。
　　◇肉刑论
　　汉除肉刑而增加笞，本兴仁恻而死者更众，所谓名轻而实重者也。名轻则易犯，实重则伤民。《书》曰：「惟敬五刑，以成三德。」《易》著劓、刖、灭趾之法，所以辅政助教，惩恶息杀也。且杀人偿死，合于古制；至于伤人，或残毁其体，而裁翦毛发，非其理也。若用古刑，使淫者下蚕室，盗者刖其足，则永无淫放穿窬之奸矣。（《魏志·陈群传，又见袁宏《后汉纪》三十）

卷六十四
◎张奂
　　奂，字然明，敦煌酒泉人。桓帝初，辟大将军梁冀府，以疾去。后举贤良方正，对策第一，拜议郎。永寿初，迁安定属国都尉，进使匈奴中郎将。延嘉中，梁冀诛，以故吏禁锢。后为武威太守，迁度辽将军，徵拜大司农。鲜卑入塞，出为获匈奴中郎将。灵帝初，徵拜少府，迁大司农，转太常遭党锢。光和四年卒，年七十八。有集二卷。
　　◇扶蕖赋
　　缘房翠蒂，紫饰红敷。黄螺圆出，垂蕤散舒。缨以金牙，点以素珠。（《初学记》二十七，《御览》九百九十九）
　　◇应诏上书言灾应
　　臣闻风为号令，动物通气。木者火之本，相须乃明。蛇者屈伸，隐显似龙。顺至为休徵，逆来为灾殃。故大将军窦武，忠肃恭俭，有援立之功；太傅陈蕃，敦方抗直，夙夜匪懈，一旦被诛，天下惊怛，海内默默，莫不哀心。昔周公既薨，成王葬不具礼，天乃大风，偃木折树。成王发书感悟，备礼改葬，天乃立反风，其木树尽起。今宜改葬蕃、武，还其家属，诸被禁锢，一宜蠲除，则灾变可消，升平可致也。（袁宏《后汉纪》二十三，「建宁二年，青蛇见御座殿轩，大风折木。诏群臣各上封事。匈奴中郎将张奂上书」。）
　　臣闻风为号令，动物通气。木生于火，相须乃明。蛇能屈伸，配龙腾蛰。顺至为休徵，逆来为殃咎。阴气专用，则凝精为雹。故大将军窦武、太傅陈蕃，或志宁社稷，或方直不回，前以谗胜，并伏诛戮，海内默默，人怀震愤。昔周公葬不如礼，天乃动威。今武、蕃忠贞，未被明宥，妖眚之来，皆为此也。宜急为改葬，徙还家属。其从坐禁锢，一切蠲除。又皇太后虽居南宫，而恩礼不接，朝臣莫言，远近失望。宜思大义愿复之报。（《后汉·张奂传》，又略见《续汉·五行志四》注补引《张奂传》，多出《袁宏纪》十三语）
　　◇上言东羌事
　　东羌虽破，馀种难尽，性轻果，虑负败难常。宜且以恩降，可无后悔。（后汉·段传》。）
　　累见折衄。（同上）
　　羌一气所生，不可诛尽，山谷广大，不可空静，血流氵于野，伤和致灾。（同上）
　　◇奏记谢段
　　小人不明，得过州将，千里委命，以情相归。足下仁笃，照其辛苦，使人未反，复获邮书。恩诏分明，前以写白，而州期切促，郡县惶惧，屏营延企，侧待归命。父母朽骨，孤魂相托，若蒙《矛令》怜，壹惠咳唾，则泽流黄泉，施及冥寞，非奂生死所能报塞。夫无毛发之劳，而欲求人丘山之用，此淳于髡所以拍髀仰天而笑者也。诚知言必见讥，然犹未能无望。何者？朽骨无益于人，而文王葬之；死马无所复用。而燕昭宝之。党同文、昭之德，岂不大哉！凡人之情，冤则呼天，穷则叩心。今呼天不闻，叩心无益，诚自伤痛。俱生圣世。独为匪人。孤微之人，无所告诉。如不哀怜，便为鱼肉。企心东望，无所复言。（《后汉·张奂传》）
　　◇与延笃书
　　唯别三年，无一日之忘。京师禁急，不敢相闻。岂不怀归？畏此简书。年老气衰，智尽谋索，每有所处，违宜失便。北为儿车所雠，中为马循所困，真欲入三泉之下，复镇之以大石。厄乎此时也。！且太阴之地，冰厚三尺，木皮五寸，风寒惨冽，剥脱伤骨。但此自非老惫者所堪，而复加之以师旅，因之以饥馑，众艰罄集，不可一二而言也。聋盲日甚，气力宀浸衰，神邪当复相见者，从此辞矣！（《北堂书钞》一百五十六，《艺文类聚》三十，《御览》三十四）
　　吾与叔坚剖心相知岂以流言相猜邪？（《初学记》十八《交友》，《御览》四百十）
　　◇与阴氏书
　　笃念既密，文章灿烂。名实相副，奉读周旋。纸弊默渝，不离于手。（《艺文类聚》三十一，《御览》五百九十五。）
　　◇与宋季文书
　　览手迹，知遂遵南山之志，继四贤之纵，时止则止，时行则行，其道光明。奂以鄙固，少复道训，于今五十载矣。（《艺文类聚》三十七。）
　　◇与许季师书
　　不面之阔，悠悠旷久，饥渴之念，岂当有忘。（《文选·曹植责躬诗》注）
　　◇报崔子玉书
　　今月三日，举家来居此。本非所规，贪突贼阵。（《艺文类聚》八十。）
　　◇与崔子贞书（崔字子贞）
　　仆以元年到任，有见兵二百，马如羊，矛如锥铁，盾如榆叶。（《御览》三百五十三，又三百五十七）
　　人生实难，所务非此。（《文选·王粲赠蔡子笃诗》注引《与崔子书》，各本「子」下脱一字，依文疑当是「子贞」也。）
　　匈奴若非其罪，何肯吞声。（《文选》）
　　◇与公超书
　　下笔怆恨，泣先言流。（《御览》四百八十八）
　　◇与孟季卫书（一作「季尉」）
　　素若悸逆，顷者益甚。百病所归，月衰日损。（《御览》七百四十一）
　　◇与屯留君书
　　气厉流行，伤贤害善。（《文选·陈琳为袁绍檄豫州》注。）
　　◇诫兄子书
　　汝曹薄，早失贤父，财单艺尽，今适喘息。闻仲社轻傲耆老，侮狎同年，极口咨意。当崇长幼，以礼自持。闻敦煌有人来，同声相道，皆称叔时宽仁，闻之喜而且悲。喜叔时得美称，悲汝得恶论。经言孔于乡党，恂恂如也。恂恂者，恭谦之貌也。经难知，且自以汝资父为师，汝父宁轻乡里邪？年少多失，改之为贵。蘧伯玉年五十，见四十九年非，但能改之。不可不思吾言，不自克责，反云张甲谤我，李乙怨我。我无是过，尔亦已矣。（《艺文类聚》二十三）
　　◇遗命诸子
　　吾前后仕进，十要银艾，不能和光同尘，为谗邪所忌。通塞，命也；始终，常也。但地底冥冥，长无晓期，而复缠以纩绵，牢以钉密，为不喜耳。幸有前窀，朝殒夕下，措尸灵床，幅巾而已。奢非晋文，俭非王孙，推情从意，庶无咎吝。（《后汉·张奂传》）
　　◎张芝
　　芝，字伯英，奂长子。辟太尉府，公车徵有道，皆不就。善草书，韦诞谓之草圣。
　　◇与朱赐书
　　上比崔、杜不足，下方罗、赵有馀。（《后汉·赵岐传》注，《艺文类聚》七十四，《御览》七百四十九，并引《三辅决录》注）
　　◇与李幼才书
　　弭仲叔高德美名，命世之才，非弭氏小族所当有，新丰瘠土所当出也。（□□□□□□引《三辅史录》注）
　　◇与朱使君书
　　正气可以消邪，人无其，妖不自作。（《赵壹非草书》）
　　八月九日芝白府君足下：不日秋凉，平善。广阔弥迈，相思无违。前比得书，不遂西行，望远悬想，何日不勤。捐弃漂没，不当行李。又去春送举丧到美阳，须待伴比，故遂间绝。有缘复相闻，飧食自爱，张芝幸甚幸甚。（《淳化阁贴》二）
　　◎张昶
　　昶，字文舒，奂次子。亦善草书。建安初为给事黄门侍郎。
　　◇西岳华山堂阙碑铭
　　《易》曰：「天地定位，山泽通气。」然山莫尊于岳，泽莫盛于渎。山岳有五而华处其一，渎有四而河在其数，其灵也至矣。圣人废兴，必有其应。故岱山石立，中宗继统；太华授璧，秦胡绝绪；白鱼人舟，姬武建业；宝出水，子朝丧位。布五方则处其西，列三条则居其中。若广兽奇虫，《山经》有纪矣。是以帝皇巡狩，亲五岳而告至，观方后而考礼，故经有望秩之，典有生殖之祀，盖所以崇山川而报功也。四海一统，天子秉其礼；诸侯力政，强国摄其祭。其奉邑曰华阴也久矣，乃纪于《禹贡》而分秦、晋之境。奉鄙晋之西则曰阴晋，边秦之东则曰宁秦。邑既迁徙，礼亦如之。二国力争，以奉以祭。其城险固，基趾犹存。故老之言，未殒于民也。逮至大汉，受命克乱，不愆不忘，旧名是复，率礼不越，故祀是尊。历叶增修，虔恭又备。一祷三祀，终岁而四，以迄于今。而世宗又经集灵之宫于其下，想乔、松之畴，是游是憩。郡国方士，自远而至者，充岩塞崖。乡邑巫觋，宗祀乎其中者，盈谷溢。咸有浮飘之志，愉悦之色，必云霄之路，可升而越，（《文选·沈约游沈道士馆诗》注作「而起」。）果繁昌之福，可降而致也。故殖财之宝，黄玉自出；令德之珍，卿相是毓。匪惟嵩高，降生申甫，此亦有焉。天有所兴，必先废之，故殷宗、周宣，以衰致盛。是时也，王业中缺，大化陵迟，郡县既毁，财匮礼乏，庭庙倾坏，坛场芜秽，祭祀之礼，颇有缺焉。于是镇远将军领北地太守阌乡亭侯段君讳煨宇忠明，自武威占此土，凭托河华，二灵是与。故能以昭烈之德，享上将之尊，衔命持重，屯斯寄国，讨叛柔服，威怀是示。群凶既除，郡县集宁，家给人足，户有乐生之欢，朝释西顾之虑。而怀关中之恃，虽昔萧相辅佐之功，功冠群后，弗以加也。遂解甲休士，阵而不战，以逸其力，修饰享庙，坛场之位，荒而后辟，礼废而复兴。又造祠堂，表以参阙，建路路之端首，观壮丽乎孔彻。然后旅祀祈请，既有常处，虽雨沾衣，而礼不废。于是邑之士女，咸曰宜之。乃建碑刊石，垂示后裔。其辞曰：
　　於穆堂阙，堂阙昭明。经之营之，不日而成。匪奢匪俭，惟德是程。匪丰匪约，惟礼是荣。虔恭礼祀，黍稷芬馨。神具醉止，降福穰穰。（《艺文类聚》七，《初学记》五，《古文苑》）
　　◎张猛
