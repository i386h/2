<!-- { "loadSidebar": true } -->
　　□比水师乎海上忽接□言使如登燕矶龙关□雄风对当眼莺花也一望凋残更不知春度玉门独有佩心知以快此胸舂耳茅生买舟诣宇下幸惟呵护想豪杰深心不共世人肝胆也阃兵遂为楼船最覃都护固自铮铮兵将在鼓其气而用之何得尽卫霍而亦何遽不卫霍有粤政而人尽卫霍矣诸种种倾语可时 

　　○答柯和山通政 

　　一行抱关遂不得时时晤语三复教言恳切周挚尽是渝关方略正弟所为与文武大吏竭力以图者独朝听未彻势难衿肘安得所称壮本朝之威乎稍得议论不杂则道将同心天下事尚可为也年丈抱匡济远猷弟所亟为推毂但高谊一展错便作社稷大计以年丈生平真肝胆真作用唯希一愿来耳腐儒■〈牜骨〉■〈牜骨〉维娄中徒作蜗壁奈何近立十二车营而成其半似有生色再借恳衷一调度事其济乎刘弁夙知其佳欲一见而称病尚未见也附谢 

　　○答李户书崧毓 

　　当三空四尽何得不坚决以行当七言八语又何得不坚决以行大力深心边人实佩之矣此中起伏啾应殊令人心悸诗不云乎不愧于人不畏于天仆不嫌以五万二千利商实愳以五万二千抵草价耳淮商十二万自贵衙门利边人何利焉然亦何尝不利念之为悒 

　　○柬马总戎 

　　车营合是如此但用事者未得发明详尽得大将军议始令天下知有车营之玅此社稷之福也深心大力敢不念之图中虚中为将似当明注以兼领马步者为主将而仍以步将一骑将一为佐庶将有专责而势常合每车一曲便以马兵几何旅兵监兵夫兵杂兵几何牛马等几何器甲等几何凡在此曲之后者俱属于此四车而以八辎车供其饷俱要相亲相傍认定主顾使二百人合马步战辎为一仍以步兵百总以总之而二曲则以马兵百总以总之以听于千总而分听于偏将以合听于主将此俱图中不言而具者特捻出问之左旅等旅宇当改作冲以旅宇仄声嫌于不雄也左冲右冲前冲后冲取古兵车冲车耳凡图可列者俱是正法其法之行却有奇即如此板做去还有应有不应行之以奇便可无敌于天下惟兄深念之 

　　○答宁前道 

　　主客分合视其多寡均其劳逸更为之酌其迟速此自门下当熟计之中间却防一流人谓空蓟门以修关门而又空关门以修宁远则班兵之当速其所急而仍回关门可念也惟门下熟计之盐事当早计勿■〈牜骨〉■〈牜骨〉令奸利者久不归公家屯田何如暇时一算宁城之车与牛骡若干民间者 

　　○谕鲁之甲 

　　谕鲁将军之甲据报以夷赶夷马当是偶为之此决不可尝试者贼不可纵也衅亦不可开也贼越边堡便奋勇捕杀贼在草地任其住牧但□防之当略费以结真有气力者为我应呼即夷众来投当细加体察勿中狡计将军沉毅有大略其深念之勿以小利尝试特谕 

　　○柬田少保亲丈儆弦 

　　阅邸报甚喜仁兄入清毂辇也家口尚据大第衷殊哄嗛未安借兄为择一小宅居之何如一行抱关遂疏亲戚情话弟所为以元正三日抵宁远凡以镇定人心调习士气遂以密察彼巳情形而安辑十六万兵民于五城二十七堡之中令之且屯且筑修守修战岂其无所画而轻以身尝险者人人畏险而曰重此身天下事安可为乎近车营成其七八矣何得仁兄一教之答长安诸公书奉览薄肃奉候惟仁兄鉴在为荷道冲兄何得不念弟仁兄为我言 

　　○答魏道冲阁老年兄 

　　再奉教言悉起居佳胜清徤倍常此正人之福社稷之庆也　主上万安人心欢悦正须开济诸公斟酌调剂计年兄之心为深力为大耳弟甚嗛嗛于年兄不听羣公逐弟于丁巳之纷纭遂永绝长安之路而今乃自为维娄也年兄何以安弟遂以安天下而无致误天下以误其身肝膈切至之谈惟年兄曲为弟念耳弟诣宁远稍以镇定中外人心遂以安辑其众且体察彼巳情形此地殊饶为之岂其了无计划而轻以身常险者弟自谓西虏当抚至其生事便当力捕之而就中酌强弱别近远时其喜怒而操纵之乃可抚如将杀贼既以四千赏贼而贼杀将又以一千赏贼其充绑献者仍以我人听杀嗟乎中国之耳目可涂而戎心益长戎橐益富边将之心益灰国家之物力将何底极而动曰所加不多可即此自是大患况东贼徂伺众心惴惴人顾其私身图其便喙喙争鸣何曾一念社稷之安危者年兄深心大力即不为弟独不为天下然则推择真豪杰以了此纷何得不念 

　　○答袁山石 

　　适处前屯之逋卒固令饬以拊恤勿急兵丁于工而做我官也以春班修两卫以秋班修两所自是畏言适巳前计之独关门之急工不可不急未敢尽出为两卫耳然所余固无多也惟门下悉计 

　　又 

　　其部署各兵最悉深念连山自当修复但宁远未固姑稍待之以连山之修复又当勤兵力不宜省之宁远而更费之连山仍疲我训练也为物力计自合如此苐稍出左将军兵分班探防之当再积一哨探营合左辅为五千作行营前哨耳目下后营便令之出矣门下独劳为念 

　　○答徐永平廷松 

　　重地殚人即一州邑之自给为苦也而况非时之艺应声之征四出小民何以堪且所设更有尽当裁省者以此系经略衙门而偶来当事不敢暨为区画业令该道查酌约无患苦小民耳 

　　○答游御史监军 

　　朔之日从蓐中出诣海上徧阅兵船相与叹当事之苦心中间一物一事那非阿堵而说见成话者宁知天下有忠义之肝胆乎续到者十只余且至矣特谢 

　　○答薛给事大中门人 

　　久不通长安贵人牍遂不悉动定殊怦怦于道体也然不知尚居长安接手函为快士卒未有与将领不协其以逃闻则贵乡新到徤丁既无屋更无钱适霪雨为虐以骁雄不事生理之夫牵骑雨立荒野予之米而无薪无盐菜悍卒一皷遂有纷纭谕之以牌辄环牌而哭真可念也其悍者枭之其逃者逋之其归者各予之法而安乃若旧营之兵固未有动也如手函云饱暖有资安插有所为急务矣乃若队伍分明千百约朿岂其有漏焉仆之衰更以病凑而一柄两操世人未有信者兼以中朝不谙此中情形好以臆断而此中之在事者不敢不回头照顾时□殊为害也倚榻率言不尽同病相念何得烦□遗敬璧并谢 

　　又 

　　李同知有材局亦未尝闻有它说然事闻有未当而仆于若曹多念之以危边新剏即号为官也而曾不当它地之一人且各直指之参劾乡士夫之评骘乃若临莅其上者又耳而目之世鲜兼材人鲜兼善舍其短皆可用也适永平道有白弁之议然仆实先闻之矣不得不一究结廵方使者想在弹文乎仆固怜念之深者函言为佩 

　　○答张屯院御史汝懋 

　　今天下文吏多拥兵自卫而骄语训练盖自保阳而外五大将军俱未有兵而多纔千余少不满百乃四万之众合之万马则岁费百万皆统之文吏而大将军不敢问乃诸公惓惓关城之兵不知关城号十四万者有修工班兵三万有奇工完则去非兵也木铁舟车匠役夫工万有奇非兵也合关内外泊台头营九万有奇而关外自中前至宁远合之边堡可二万有奇而实在关城者可七万近有火炮手四十火鎗手一万六千而弓箭手可三万新调之徤丁与各部之新丁后部之调丁约束之拊绥之自可用独是稳着之说成而懦夫奉为圣书又惓惓议在□内曰关外部署便引贼来且曰资盗粮是以□□狙伺为乏二百资具而在在溃陷皆兵引之也岂不愚哉今之计不守而浪战者败绝念不到恢复而曰守必不能守仆今百计以修关门之守而余力以修前屯得前屯之备如关门则更以余修守宁远是谓近守而合毛沈二弁以觉华之兵通再以夷官托广宁为招携之号是谓远守然机会适合工力既备静则为守动则为进取此似不必讳言而予人以罪案辄曰此人要恢复夫恢复自是兵事独事机未到则不可岂得讳言而以此为罪者公祖不鄙仆而肯为同襟者肯为开诚以教企望企望 

　　○答王霁宇 

　　读连衡招携之论抑何痛快切挚也事属虚弹而得台论为大敢不佩之独是王雏未厌人心惟老公祖有所以振之耳么么胡孽而以未谙边事者主其论何以行关城将吏之苦甚何念也老公祖议为作劝敢不为将吏佩之是唯台酌昨言虎酋感疑抚之恩咄咄称王太师三世矣谁谓虏欲无厌不可怀哉倚榻率尔 

　　○答傅仲纶御史 

　　仆独携空胆而门下兼有略乃敢以豪杰归之即空胆之身尚不敢自同巧宦而况胆略兼之门下何得私其身乎安滇之计行则滇可安便当蚤出以共图安社稷者仆之衰残即退黜林壑尚企望之直指手尚顾嫌德怨天下无官矣附谢 

　　又 

　　调船耳非调兵也北人不堪乘船故连人买之耳此中亦不须水战要以水师从旁扰之而世人不解祗知有文龙而不谙地势姑妄倚之奈何此事原无妨于地方亦可不致噪呼然实以兄在事为我筹划当耳茅生自是佳书生那得便作统军以渠有言于所知云曾向兄论议及兵也遂欲借其能事而受命于兄今直自为买舟耳王尚贤在乎是所谓有肝胆者刀铳之助最动天下有心人之心佩之佩之 

　　又 

　　仆之乞退亦必如函教而后退非敢条次几篇腐烂头巾话遂可高议韬钤也今天下岂堪此等潦草乎独是今天下不乏有忠荩人而解人少却更有一种不愿意荩者从旁弄舌即今逆贼狙伺尚如去岁春初时而谓相谓曰安且曰兵不招不可调不可冗议亦凿凿而不知关城之兵号十四万而修工班兵三万二千局役运夫下六千有奇分防关外及海山间可四万有奇实在驻关者纔五万伍千除城守外仅可设伏作奇兵而世人未解兼以度支无法而谩口设兵至于欲减额饷几致它变以仆不避嫌怨顾若斯矣天下事堪言乎又何待两星作祟也小疏奉览亦足以见鄙怀　近衰病之极然不敢以身念草此牍毕便当出驻前屯为营田计护赵弁作关门外护仆向谓经抚计便当退永平今仆不敢退居但当进驻关外令朒缩者不得不随耳赵弁名率教大得力人特出而与之做成一重关守率尔言不尽种种 

　　○柬内阁 

　　猥以迂腐谬荷　圣明重任即今捐摩顶踵未报明恩岂敢卸担推托且自任而自辞之乎但忝冒班行终年不得一觐　天颜凡一切中外人心便视同外吏谁肯遵服法令盖久玩而亵人情自是如此三位老先生最悉大体可为不肖一奏　皇上暂召入觐以见　皇上不忍弃病臣于外之深恩即不肖借一觐以入为中朝发明边城事体使哓然尽知战守机宜不肖更得仰借　天威抗颜将吏往回不过十余日耳不肖此意总为朝廷大体倘一行少有差错决不妄计也今日出关整顿前屯矣病中附言惟□在为荷 

　　○答徐永平太守廷松 

　　□放之议自严而三军之不愿实真似非当事者敢屑越也吾辈养儿女决不忍明知不可食之物而□之食兄以为然乎天时地理加以人事之疏奈何独咎兄一人乎嗛嗛然不必一一为辞也何如 

　　○答岳石梁抚院 

　　枰之局须子仍须手豪杰手未即得而随手布局者更难即当局者真成手谈耳关外兵民不下十万独前屯以三千金牛种得可三万有奇而民间可四万差可了此城乃宁远新归殊令人深念不得不远计耳诸落受抚今可粗完虎酋之用必不可落旧格者独以夷官借活着或可为也宁远以西未得妥何得取广宁数日有小疏当请教何敢承厚雅 

　　○答永平道张春 

