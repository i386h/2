<!-- { "loadSidebar": true } -->
　　濂过濠梁天台王公完出考亭朱子所撰陈献肃公良翰行状征濂题识朱子之文古今共尊何敢赞一辞若公事行或有阙遗亦学者之不可不知也按宋孝宗实録云干道五年十二月枢宻都承旨张说奏请置酒延诸侍从上许之说退约客独兵部侍郎陈良翰不至说殊不平上遣中使赐以上尊珍膳说因附奏臣奉旨集客而良翰不至是违圣意也已而上命再赐说复附奏良翰迄不肯来夜漏将上忽报中批陈良翰除谏议大夫坐客皆愕然此与唐玄宗时宋璟却王毛仲事正类非有刚直之操者孰能与于斯哉夫自奸桧主和议而史浩汤思退继之牢不可破孝宗恢复之志虽上通于天终莫之遂不主和者惟张浚胡铨张阐张震及公等数人而已公平生大节此最彰着故朱子特详列之而舍巨说细行亦纪事之体当然耳然而朱子修通鉴纲目璟之事何尝不载况孝宗之知人贤于玄宗逺甚亦法所合书岂当时弗知耶抑偶忘耶实録旧藏元之内府苹命后竟不知所在状中既不收修宋史者复失于采辑周公谨纪孝宗圣政虽曰具録又误指为同时从官陈良佑事濂恐后人无所考焉特为补阙授诸公完使藏焉公完字继逺公之七世孙今出后王氏云

　　题余廷心篆书后【宋濂】

　　右四大篆豳国忠宣公余阙为浦阳戴君叔能书至正九年公持使者节来镇浙部濂偕叔能往见公奬励甚至具各书亝扁为赠公去浙后江南大乱荆楚之域皆为伪汉陈友谅所据公时以江南行省右丞分治安庆安庆前后皆盗区公独守六年小大二百余战未尝败北不幸粮絶城陷公遂赴水死君子称其大节与日月争光信哉公文与诗皆超逸絶伦书亦清劲与人相类然其忠义之气可以愳乱贼清恶厉天地因之以位君臣藉之以定斯岂细故虽所书不工犹当传之万世况能臻其妙者乎此纸所在定有神物呵护见者当如张中丞之诗段太尉之笏耸然起敬不可徒以翰墨视之公唐兀氏余阙其名也字廷心一字天心元统元年进士世居武威今为合肥人

　　题文履善手帖后【宋濂】

　　右少保文信公手帖知贑州日六月所发公自为贾师宪所忌咸淳壬午即援钱若水例上休致之请明年癸酉绍陵特起公提点河南刑狱又明年甲戌改知贑州公年始三十有九尔守贑仅逾年当徳佑乙亥之秋即帅勤王之师来赴临安所谓六月正甲戌之六月也后一年丙子宋亡又二年戊寅公在朝为王惟义所执又四年壬午公以忠死于燕则国朝至元十九年也距作此帖时盖九阅寒暑矣丙申春客有以悦生堂兰亭本求跋者上有师宪题记予因斥去不暇顾未几胡君忽出此巻相示再拜起观恍若见宝玉大弓于先王之世谛玩不能释手于戏善恶之在人心其不可磨灭者如此虽千万世不易也深可畏哉

　　题医者王养蒙诗巻后【宋濂】

　　李君一初序王养蒙之为医且羙其不屑为吏予独谓此无足怪者虎豹鹰鹯且杀物以养其躯至死不厌驺虞视生草而不折见生虫而不践其嗜好不同出于天性易之则两死物理然也何独疑于人哉故吏与医为二道活人以为功者医之道也其心慈以恕而仁者好之利巳而无恤乎人者吏之道也其心忍以刻而不仁者好之故以吏之心为医者业必丧以医之心为吏者身必穷又何怪乎善医者之不屑为吏也哉虽然今之以医道为吏者未见也而以吏道为医则有矣然则养蒙贤乎哉吾故发李君之言以附于孟氏论巫匠之末

　　题受禅碑后【方孝孺】

　　曹氏父子以禅让文篡窃其事迹秽矣当时羣臣侈为赞誉以为舜禹复生着诸金石夸耀来世若诚有足称者岂以一已之故茍污无耻而不自知其恶与将逼于乱贼之威虐虽有君子亦莫能自正而从之与然汉之将亡其篡弑之渐暴于天下久矣豪杰之士度不能臣曹氏宜若管幼安之踰海洁身以避之不能决去低佪眷顾于利禄勇不足以死节智不足以拨乱包羞取容竞为謟谀以全身斯为小人矣若当时羣臣是也贤士君子者国之本也举国无一人焉其国安恃而不亡乎此碑所著皆曹氏所谓佐命勲臣而实贼汉者也用贼人之国者以立其国国未立而贼与国将继之矣仅一传世弱子坚孙为司马氏所陵刼禅者犹未死而受禅之舜固已先亡以此得者必以此失固可谓千古之戒而其赞誉夸耀之虚辞适足取嘲笑于后世耳果何益于败亡哉

　　题黄东谷诗后【方孝孺】

　　昔人谓诗能穷人讳穷者因不复学诗夫困折屈郁之谓穷遂志适意之谓达人之穷有三而贫贱不与焉心不通道徳之要谓之心穷身不循礼义之涂谓之身穷口不道圣贤法度之言谓之口穷三者有一焉虽处乎崇台广厦出总将相之权入享偹物之奉车马服食非不足以夸耀市井然口欲言而无其辞心欲乐而有其累其穷自若也无三者之患心无愧而身无尤当其志得气满发而为言语文章上之宣伦理政教之原次之述风俗江山之羙下之探草木虫鱼之情性状妇人稚子之歌谣以豁其胷中之所藴沛然而江河流烂然而日星着怨思喜乐好恶慕叹无不毕见造化鬼神且将避之而何慊然于区区之富贵者哉此谓之逹可也虽饥寒流离夫孰可以为穷世之人不之察幸斯须之势者多挟其所有以骄士而不知士之非果穷已之非果逹也象山之东谷有士黄君思铭过余侯城山中其身甚约而其言甚侈其形容甚臞而其诗甚丽出其所作数十百篇为余诵之金锵玉戞宫鸣征和有瓌竒纎妙之观而无枯淡寒陋之态余雅为之喜而君复将自此而西厯览天台诸山以尽岩壑之胜嗟夫近时诗人如君之可贵者鲜矣君行乎世有知君诗之可贵者其亦世之所鲜哉

　　题宣和山水画后【刘崧】

　　观宣和此画类江湖暴至而浸淫平陆林木将朽而条枿摧剥者其殆当强敌有滔天之势而国本懐日悴之忧者乎一时娱情千载堕泪

　　题郑宣抚墓志后【苏伯衡】

　　伯衡窃闻公宣抚川陜节制诸将严甚吴璘而下每入谒必先庭叅然后入就坐一日璘除少保来谢语主阍吏欲讲钧敌之礼吏以白公厉声曰少保官虽高犹都统制耳倘变常礼是废军容少保若欲反则可取吾头去庭叅之礼不可废也璘惶恐听命时诸将咸阳惮而阴忌之始见公擢自温州通判不数年镇楚近以资政殿大学士帅蜀意秦桧之党也虽忌而莫敢出声后见公遇事辄与桧抗知非其党也乃谮之桧言其有跋扈状桧入其言谋于王■〈日奂〉■〈日奂〉以为不若选一宗室有风力者往制之因荐赵徳夫于是创四川总制财赋以命徳夫徳夫至坤维辟晁公武干办公事且属其物色公阴事公武起久废又引公所逐使臣魏彦忠者相与尽力挤之遂兴大狱而公竟谪封州以殁呜呼正人之不能独立从古则然岂独公乎且公帅蜀八年欲加之罪何患无词而况诸将忌之于外宰相衔之于内迎合徂伺于前后左右者又其仇人此固司马温公所谓独一黄叶之在风中也虽欲无危其可得乎偶观墓志文辄疏所传闻于后以补其畧亦以见羣枉害正其势蛇蟠蚁结牢不可破如此可畏也

　　题朱文公墨迹后【杨士竒】

　　古人于墓铭碑志虽细微事必谨然纪名臣巨公之事无小失者亦难矣韩忠献志欧阳文忠之墓其序文忠与尹师鲁余安道坐论范文正公被黜与文忠所自志先后不合盖功绩繁重当时止据其家子弟所述书之不及详考也韩欧同朝最久最相知犹不免此失况文公为张公后辈于追述能免无小失哉而公常以为愧此大贤君子之心也以文公之学之识着一书歴十余年义例始定而犹汲汲求正于人此皆后学所当师者因拜观此书于京口何彦澄所敬识其后又録以藏于家云

　　题画归去来辞后【王世贞】

　　吴兴钱选舜举画陶元亮归去来辞独多余所见凡数本而此巻最古雅翩翩有龙眠松雪遗意苐少却僮仆欢迎稚子侯门三径就荒松菊犹存一段柴桑景当是兵燹时不免破镜耳宋南宫仲温以章法书此辞遒宻景媚却堪作三絶也钱太宰溥谢少宗伯宇马太常绍荣竭蹷而趋仲温尚不至邯郸步马初冐周姓后始复故余病痁初起值小凉跋此忽忆南史载元亮与彭城刘遗民雁门周续之同隐匡庐傍时谓之浔阳三隐元亮任真乐天冥迹隐显故当推为龙首遗民迹挂尘外而栖心净土犹涉趣舍故屈称腹续之金华之学着声九重竟接万乗虽不膺蝉冕而移止钟山以殁犹恐不称尾耳今世三尺儿知有元亮而无能举遗民续之者故附志于此

　　题湛寂庵藏经碑后【袁宏道】

　　精舍中不可无藏犹挍序中不可无经也顾请藏非难守之永永为难所以难者有故一曰虫鼠蝠鱼蠧之类是也扄钥不严则有粉啮溺渍之患二曰风雨溜则为痕润则为卤日久则粘涩不可开三曰黒喑黒喑者宇卑而隘地污而近烟厨也四曰劣僧力劣者夺心劣者盗才劣者串皆劣也五曰头巾始则借观终则掩取割轴破褾无所不有宦势以令取郡邑以符取取者不贿送者不时垢辱加焉此事数之必然者也念公愀然曰虫吾能御之以扄风雨吾能庇之以庐喑吾能烛之以曦劣僧吾能堤之以尸罗夫头巾制僧之命者也僧拱揖听令之不暇又何术以御之余叹曰念公汝见尊经阁上书册及士夫家藏图史有过三世者乎头巾之自为计若此其为因果可知念公亦听之而已矣

　　题张幼于箴铭后【袁宏道】

　　余观古今士君子如相如窃卓方朔俳优中郎醉龙阮藉母丧酒肉不絶口若此类者皆世之所谓放达人也又如御前数马省中閟树不冠入厕自以为罪若此类者皆世之所谓慎宻人也两种若氷炭不相入吾辈宜何居袁子曰两者不相肖也亦不相笑也各任其性耳性之所安殆不可强率性而行是谓真人今若强放达者而为慎宻强慎宻者而为放达续鳬顶断鹤颈不亦大可叹哉夫幼于氏淳谦周宻恂恂规矩亦其天性然耳若以此矜持守墨事栉物比目为极则而叹古今高视阔步不矜细行之流以为不必有则是拘儒小夫效颦学步之陋习耳而以之美幼于岂真知幼于者欤

　　自题诗后【锺惺】

　　李长叔曰汝曹胜流惜胸中书太多诗文太好若能不读书不作诗文便是全副名士余怃然曰快哉快哉非子不能为此语非我不能领子此语惜忌者不解使忌者解此语其欲杀子当甚于杀我然余能善子语决不能用子语子持子语归为子用吾异日且用子语数日后举此示友夏友夏报我曰长叔语快子称长叔语尤快仆称长叔与子语快者语亦复快夫以两人书淫诗癖而能叹赏不读书不作诗文之语则彼能为不读书不作诗文语者决不以读书作诗文为非也

　　题酒则后【锺惺】

　　一之神觥船腾错杂沓嚣喧神一乱便减欢情加以矜庄更离真境善饮酒者澹然与平时无异其神闲也曹孟徳临战如罔欲战淝水之役安石以围棋赌墅对之饮中何可无此神宇二之气禽之制在气故能以小伏大酒场中无若雄入九军之气即百船一石喉间不无茹吐之苦余尝持巨觥向座客搏战一时酒人色夺而平日傲杯诉爵之人亦顿自鼓舞思奋酒场有此差亦可廉顽立懦三之趣沉湎委顿不为不苦而昏梦号呶亦复安知此中之乐无饮中之苦而有其乐惟妙于惺者知之至于出没有无半酣者尤得其妙太白云但得醉中趣勿为醒者传此为徒醒者言耳妙于醒者反是四之节惟酒无量不及乱从心所欲从容中道圣之时乎一斗亦醉一石亦醉居然孔氏家法直以自然故能妙中

　　文章辨体彚选巻三百六十七

　　●钦定四库全书

