<!-- { "loadSidebar": true } -->
　　荒山古寺欲黄昏梁上诸君欲到门雨湿雪童埋处土向来精爽更谁论
　　客至书来总不知却縁迩日吠声稀蛛丝网遍常行处犹道奔逃未肯归
　　秋日
　　御盗犬新死放生羊尚存有书消永日无客到衡门山色热犹好溪流雨不浑还须止杂念数息度黄昏
　　懐雪童
　　老来于世漫多悲梦幻推移且自知想得开山藏骨处却如揺尾乞怜时送行识我贫无盖闲坐思渠闷有诗从此穷居添寂寞夜长谁复绕帘帷
　　即事
　　畏事成闲厌出遨故人不见如曹逃一寒一暑便衰老如梦如幻无坚牢客游滚滚漫南北往事悠悠增郁陶此去还能安坐否割鸡元不用牛刀
　　念旧
　　俛首思畴昔常期不负渠事随心境转人与旧情疎少日犹相忆多年遂絶书况于生死隔宁复似年居
　　和汪教授
　　羡君须作縁坡竹饱饭我诗声彻屋闭门不出动经旬坐看禅房花柳簇却记氷霜动地时半夜小园风折木一尊相对任浊清三径闲行漫松菊长篇短句动盈轴想像清香有余馥问君何以得此妙未润只縁山有玉我穷犹敢和君诗不留和气满脐腹搜寻险韵少工夫敢与诸公鬬迟速
　　癸亥嵗正月二首
　　闲居足因循所至漫冬夏今年忽六十稍觉日有暇孔子固大圣未害六十化同时蘧伯玉亦岂出此下荘周与恵施初未识此话何因为此语百世呈缝罅不如姑置之以俟一朝霸
　　孔子六十时入耳心则通所造不可知谁能强形容当世设梯级聊发百世蒙如何陋巷顔年少两颊红出门请从之便欲齐此翁心知路不逺试用一日功还家对箪瓢此士正不穷
　　寄蔡伯世李良宇
　　两君羁旅宦西蜀我亦江南住僧屋想像平生肺腑亲晴天何处飞黄鹄庾郎故是丰年玉道儿更是见不足藜羮脱粟有余味富贵薫天果非福死生契阔今谁在往事悠悠陵谷改他年乗兴下瞿塘见我衰顔莫惊怪别寻好语和君诗偿尽平生难韵债扫除壁土更焚香下酒如今有鲑菜
　　赠魏承事二絶
　　雨涨溪浑欲断桥水乡风物转萧条烦君下笔留春住令我寒窓不寂寥
　　四十余年别厯阳旧游如梦费思量眼明见此老居士听话旧游如到乡
　　送魏县丞之官余杭
　　君去我逾静我病君得知如何便相逺未有再见期溪桥已春晚红紫乆离披初无一尊酒慰君别后思君才则甚长所用无不宜但当敛光芒匣劒深藏之初非击刺用肯顾庸人嗤平生富事业余事尤长诗当官倘见念琢句敢嫌迟上以寄难兄下以愈我饥
　　叶尚书普光明庵
　　日月岂不明明乃有昏昼四时所出火更自表新旧宁知普光明亘古不传授独照万物表不见所成就逺乃包须弥近不间圭窦茫茫浊水源我此明亦透尚书所居庵草木甚癯瘦收藏万丈光敛退着懐袖至寳久不耀却立万夫后我愿从公游昏病方待救先持此微言逺寄为公夀
　　焦复州惟正寄鼎复两州喜雨诗来以近体诗一首寄之
　　闻道复州贤太守只如前在武陵时相逢未説为州乐所至先传喜雨诗行比曾参仍不鲁【焦君居家以孝友称】政同龚遂更何疑悬知此去长闲暇定是愚民不敢欺
　　送范十八还江西效白乐天体
　　与君此别重依然再得相逢又几年无使人言长似旧况教人道不如前穷通轩轾皆由命贵贱髙低总是天只有脩身全属我少迟留处更加鞭
　　晁公诗九经堂
　　人家有屋但堆钱君家有屋定不然一堂无物四壁立六艺三传相周旋人言君贫君不顾以此辛勤立门户圣人遗意要沉思暂脱楚骚辞汉赋他年相见问何如且説九经得力处
　　送瑞印上人归福州
　　不须布袜与行纒叅得诸方五味禅散尽白云见明月虚空只是水中天













　　东莱诗集巻十九
　　钦定四库全书
　　东莱诗集巻二十　　　　宋　吕本中　撰尤美轩在玉山县小叶村喻子才作尉时名之取欧阳文忠公醉翁亭记所谓林壑尤美望之蔚然者后数年旧轩既毁复作寺僧移轩山下汪圣锡要诗叙本末因成数句寄之
　　兹轩在何许逺在洞岩侧洞岩山水胜自与尘土隔天以奉幽人宁肯媚过客尉曹昔吏隐到此若有获名轩曰尤美尽去眼界窄坐令欧阳公余意转明白车马走道路我久度此厄茫茫六合间于此有安宅轩虽有成壊山本无异色举头见林壑不必更逺索
　　金鸡董需彦光凌岑庵
　　我为江南游衰病转不堪往来信抚间未上凌岑庵凌岑贤主人清峻如山岩避事若荼苦守贫如荠甘平生好交游十不存二三令弟又继往世不闻清谈髙风故絶俗想像令人慙浮生有欣戚此味久已谙请君但髙枕客来睡方酣茫茫岐路间与渠为指南乗风本余事不向鼻端参
　　盛华彦光丘壑轩
　　盛侯少时伟仪观下笔不休人共欢胸中别自有丘壑万里溪山藏几案往来车马閙泥土盛侯何尝着眼看较量今古放同异抖擞胸襟别真赝今朝示我故人诗老病穷愁得消散故人相继在鬼録君虽独在饱忧患且住溪南数间屋坐稳不忧时节换人言丘壑殊不恶君守一丘只如昨文章老健气如虹不向山岩何处着
　　送晁公庆西归
　　顷从君家诸父游谈经语道久未休死生契濶风尘起往事追寻三十秋疾病衰颓且深坐喜见后生勤胜我临行索我送行诗短句长篇无不可少年学问要躬行世人营营勿与争闭户忍穷心自乐箪食瓢饮殊不恶纷纷得失谁厚薄得此失彼莫筹度
　　曾吉父横碧轩
　　嚣尘等山林此理久未尽君今住世网于此已自信僧居隔长溪屋古柱础润不知市声逺但觉山色近开轩有余地草木当夏盛一身船转头万事灯落烬譬如痒在体搔抑吾已认青山故在眼已絶对闭吝悠然有遐想此语君所印
　　送邢道州赵邵州归湖南
　　相逢不得欵奈此别离何长涂已新秋从此风雨多欣然出残暑如鸟离网罗我独此淹留衰病日婆娑跂足望二子洞庭秋始波道州通家旧口辩如悬河邵州我表弟玉也保不磨无由得相就相近日经过黄尘翻马足未暇眄庭柯何时寄书来与我消睡魔天凉不饮酒为子一髙歌
　　送方丰之秀才归福唐
　　我居江东惟信之州子来自南而与我游问其所友一时之秀其兄韫徳亦既有就子学既立子志甚逺何以终之止在不倦贫贱勿厌自然无闷富贵勿羡害徳之本彼古之人能圣与仁我胡不能叹其絶尘今子归矣嵗亦有秋何以告子惟圣之求水流有源木生有根惟源与根入徳之门求圣根源惟正之守正之不守弃师背友丝毫之伪勿萌于心无有内外亦无浅深由此则圣舍此则病是以君子所守先正于以赠别亦以自警为别后思且以三省
　　向敦武挽诗
　　耐官丞相后世固不无人位下能安命身闲不厌贫还能死异域便足继前尘此日何山路空悲草木新
　　向佥判母挽词
　　懒作尘寰住虚随云雨还人皆钦懿范天不予长年室静如归隐心安胜学禅传家有令子尚得慰重泉
　　赠眼医张子骥郎中
　　人生所有疾万种皆眼病由眼不得明故视有不正指白以为黒逺迩皆未定如何少医膜遂失本来性今君有妙手与世脱机穽病虽有多端但以一理胜不须望竒功药病自相应吾观世间物唯眼为至净不容着纎毫况复计少剰自古大医王其治有捷径不能添汝明但要除此症镜有尘则昏尘本不在镜尘去镜自明岂必与物竞皎洁玉壶氷澄澈秋月莹坦然望长途欲往不待倩其説甚易知在汝听不听请君明其然説法我已竟
　　送晁侍郎知抚州
　　与君相从四十载老病昏昏君不怪交游大半在鬼録一时辈行惟君在前年簮笔侍明光论议风流传梗槩迩来同住此荒城笑语澜翻絶机械薄酒重寻他日盟新诗未了平生债今君奉诏作邻郡共喜朝廷有除拜定知恵政及斯民一洗从来州郡隘瓮头春色早晚熟逺寄还须例霑丐为君试草徳政碑萧何自昔文无害
　　晁留台刘夫人挽诗三首
　　自昔闻诸父文章汉两京【原父侍读贡父舍人夫人诸父也】风流传壸范烜赫振家声睦族今无匹能书旧得名如何江左郡今日望铭旌
　　故家刘与魏我亦忝姻亲【夫人刘姓魏出也】久矣思前作居然愧后尘遗芳接惇史旧徳见夫人怅望鹅湖路新年草木春
　　留台无恙日乐善出诚心文采不复见声名空至今半生资内助三叹有遗音抚事思前辈于谁覔断金
　　赠郑侍郎
　　郑公一勺酒时与故人倾况兹冲和天草木日向荣山茶逞独艶着意呈轩楹坐中四五客还来寻此盟主人久未厌频得倒屣迎烧烛夜照花知公有余情清歌洗俗耳软语令心醒岂伊鹤顶丹独自能倾城要令同二妙相伴作三英纷纷桃李花开谢略不停谁知此深院别有髙世名我老百事废对此眼暂明还家不能寐起坐数残更明朝有新句更欲烦公听
　　送宗纪上人归福州
　　道人海上来访我江外寺春风吹行李飘揺不得住手中主人书足下千里路临行请一语恳欵遇外慕人生未入道所至皆旅寓急叅庭前栢防取末后句相逢与相别惟此是先务
　　郡防分韵得蛮字
　　柳外髙楼四面山使君携客共跻攀尘埃不动日方永桃李无言春自闲未厌簿书时到眼每逢诗酒亦怡顔夜防一倍园林胜尚觉清歌欠小蛮
　　郡防赏牡丹分韵得裳字
　　敢辞深坐懒衣裳便欲追陪恐病妨小户长忧劝酒满短才仍怯和诗忙牡丹花在逢寒食羣玉山如望洛阳不是使君寻旧赏更无人防忆姚黄
　　次蔡楠韵
　　交旧悠悠西复东建昌南望水连空蔡侯念我有新句犹似灞桥风雪中
　　送王提举赴淮东七首
　　君为千里行我此一室住清风随画舸已过江北路君如暑伏冰所至自清静翛然接新秋已复天地性随行万巻书既足以自娯因知君所乐不在使者车入门虽多涂其究有安宅君能识其然一语在物格学道贵积习天地故相似不容有秋心毫发在胸次海陵我旧游嵗月亦已久不知兵火后尚有昔人否官闲有新作寄我莫惮逺兼书海陵事令我开病眼
　　送财用归开化二首
　　年来相聚欲无言懒説诸方五味禅所恨归程太怱遽不收吾骨瘴江边
　　疾病支离欲着床尔来殊不负秋阳头童齿豁西风里尚费萦帘一炷香
　　谢范子仪见寄因次其韵
　　疾病深藏一事无眼从昏澁废看书清诗忽覩惊人句逺道如瞻使者车颇放溪山时入座不妨賔客醉骑驴传家事业风流在早晚还朝得尽摅
　　谢周侍郎送木
　　染以猩猩血縁以刺绣文天生此硕果似是百果君杯槃快先覩便足张吾军雅宜椽烛照正合侑金尊环橙与大柑其从盖如云我病日已衰故人时见存晨兴有竒事此果蒙光分开缄见珍异坐使童仆奔把玩不去手举室生清芬所恨茅屋底着此大不伦琼琚永不报拙句聊相闻
　　谢幽岩长老送荔枝二首
　　年来疾病日衰颓咫尺闽山懒便回不是幽岩老尊宿更无人寄荔枝来
　　荔子焦干久未尝今年霜下始闻香幽岩阔畧庵前事容得先生为口忙
　　抚州俞隐居挽诗
　　临川俞处士独擅隐居名懒倦不复出风流闻后生自甘长寂寞肯作太鲜明松栢新阡路伤心秋后声
　　赠汪信民之子如愚
　　四海同门一信民近淮来往七经春生平坎防不如意死去声名多悮人漫以文章付儿子略无毫发仰交亲请君但自传家学陋巷箪瓢莫道贫
　　谢曾台州送梅
　　不辞深坐转衰颓养病仍无酒一杯尚喜故人相劳苦腊前先送一枝梅
