<!-- { "loadSidebar": true } -->
　　升参六政复翊洪枢【宋元祐赵瞻拜同知院事敕宜烦故老就翊洪枢】仲子之辞三公夫固轻千钟之禄【邹阳传于陵子仲辞三公为人灌园师古曰子仲陈仲子也兄戴为齐相仲子以为不义乃将妻子适楚居于于陵自谓于陵子仲楚王闻其贤使使者持金百镒聘之欲以为相仲子不许遂夫妻相与逃而为人灌园终身不屈其节】曲逆之出六计终当遂万物之宜【陈平传高帝南过曲逆曰壮哉县更封平为曲逆侯平自初从至天下定后凡六出竒计辄益邑封竒计或颇秘世莫得闻也王陵传平对文帝曰宰相者上佐天子理阴阳顺四时下遂万物之宜】一贤得舆【易君子得舆民所载也】多士举笏【自警编仁宗问王懿敏曰大寮中孰可命以相事者懿敏曰惟宦官宫妾不知姓名者可充其选帝怃然有闲曰唯富弼耳懿敏下拜曰陛下得人矣既告大庭相富公士大夫皆举笏相贺或宻以闻帝益喜曰吾之举贤于梦卜矣刘后村诗话富公由并州入相外庭至于举笏相贺王逢原独云要须待见成尧舜未敢轻浮作颂声所见高于石徂徕一等矣】恭惟某官直方而大智勇且仁早收麟角之科夙负鼇头之望【并见前】读孔璋之檄严严经国之文【魏志陈琳字孔璋军国书檄多琳所作三国典略琳作诸书及檄草成呈太祖太祖先苦头风是日疾发卧读琳所作翕然而起曰此愈我病数加厚赐】卧元龙之楼耿耿济时之略【魏志陈登字元龙许汜与刘备共论人汜曰陈元龙湖海之士豪气不除昔遭乱过下邳见元龙无主客之意自上大牀卧使客卧下牀备曰今天下大乱望君忧国忘家而君求田问舍是元龙所讳也如小人欲卧百尺楼上卧君于地何但上下牀之间耶】四国荗蕃宣之绩六条高澄按之功【贵谊忤史弥逺出知江阴军提举江西常平弥逺讽言者论罢起知徽州】登山有得于徐行【许彦周诗话游嵩山峻极院壁间题云登山有道徐行则不困措足于实地则不危乃司马温公书张茂中游城南记自炭谷口穿云渡水蹑乱石冐县崖数峯耸削蹬道之半有司马温公书二十八字曰登山有道徐行则不困择平稳之地而置足则不跌】乘舟惟恐其偏重【宋史陈瓘传章惇入相瓘从众道谒惇闻其名独邀与同载询当世之务瓘曰请以所乘舟为喻偏重可行乎移左置右其偏一也明此则可行矣按此一联用当代人语恐览者未察特表出之】禁中颇牧鼓舞号令之风雷【新唐书毕诚传诚为翰林学士党项扰河西宣宗尝召访边事诚援质古今条破羗状甚悉帝悦曰朕将择能帅者孰谓颇牧在吾禁署卿为朕行乎法言鼓舞万物者其风雷乎鼔舞万民者其号令乎】氊上唐虞缉熈光明之日月【王吉传广厦之下细防之上上论唐虞之际下及殷周之盛诗日就月将学有缉熈于光明详见前】迄由翰院【贵谊知徽州召授司封郎中兼翰林权直兼玉牒所检讨】进陟机庭尊俎折冲京观正鲸鲵之戮【见前】郊圻申画介胄无虮虱之生【韩非子天下无道攻击不已甲冑生虮虱燕雀处幄帷而兵不归故曰戎马生于郊扬雄长杨赋鞮鍪生虮虱甲胄被霑污严安传驰车毂击介胄生虮虱】立武事以有常显真儒之无敌【竝见前】今南北分庭和战未一【沙鉢罗可汗建庭于雎合水谓之南庭吐陆建牙于镞合山谓之北庭详见前】则东西二府谋虑宜同【中书与枢密院对持文武二柄号东西二府枢省亦云西枢】爰借前疑后丞之功【尚书太传古者天子必有四隣前曰疑后曰丞左曰辅右曰弼天子有问无以对责之疑有志而不志责之丞可正而不正责之辅可扬而不扬责之弼其爵视卿其禄视大国之君】入摅经文纬武之智【唐牛僧孺贤良防制纬武经文以大其业梁肃受命宝赋以文经天以武纬地】迩人安逺人至忧民正急于忧边【尚书不宝远物则逺人格所宝惟贤则迩人安】大臣法小臣亷正已不难于正物【礼记大臣法小臣亷官职相序君臣相正国之肥也】相尊等耳【田蚡传太尉相尊等耳有让贤名今按相字当句絶此断章取义】时来为之【见前】无谓于我如浮云当念迨天之未雨不遐有佐【诗于万斯年不遐有佐注武王受此万年之责不逺有佐辅之臣共蒙其福】无竞维人【诗无竞维人注言人君为国无疆乎维在得其贤人得贤人则国家彊矣】某学既拙疎法当憔悴【山谷诗法当憔悴百僚底】十暑自安于絺葛【杜诗十暑岷山葛】一寒谁与之绨袍【范睢传须贾曰范叔一寒如此哉乃取其一绨袍以赐之注绨厚缯也音啼盖今之絁也】昔周旋元方之间亦欲学屠龙之技【陈纪字元方】今疲敝益州之役良难见流马之功【出师表天下三分益州疲敝言为蜀漕】忻闻黄麻之六经【杜诗黄麻似六经】合入绣衣之九罭【诗九罭之鱼鳟鲂我觏之子衮衣绣裳详见前】燕雀贺厦卷帘必念其差池【见前】蟋蟀鸣秋瑾户愿徐于穹窒【诗十月蟋蟀入我牀下穹窒熏鼠塞向墐户注虫既近人天寒将至故穹塞其室之孔穴熏鼠令出其窟塞北出之向涂墐荆竹所织之户使令室无隙孔寒气不入此借用】
　　贺宣参政【缯○宋史宁宗嘉定十四年八月以宣缯同知枢密院事十二月兼叅知政事理宗宝庆元年十一月以宣缯同知枢密院事】
　　申命真儒【易重防以申命】颛参大政公辅间于两社德因服而益彰【左传间于两社为公室辅注周社亳社之间朝廷执政所在详见前】天子必有四隣官惟人而后备【见上条】制书诞布欢颂交驰恭惟某官忠结主知道先民觉泰山乔岳无运动之迹人蒙润而不知【东坡集譬如大川乔岳不见其运动而功利之及于物者盖不可以数计而周知又蒙雾而行皆获不知之润】祥风和气以长养为心物有生而自遂与其参夙夜有命之寄不若策旦夕承弼之功臣哉孰重于隣哉贤者固识其大者【竝见前】今海内之事势若火未然【贾谊传夫抱火厝之积薪之下而寝其上火未及燃因谓之安方今之势何以异此】公主上之信臣知风之自【贾谊过秦论信臣精卒陈利兵而谁何韩信传使其信臣招所亡城冯衍传将军之先为汉信臣】敌锋外炽民力中干即戎七年而无休息之期【李诗龙虎方战争于焉自休息】拓地千里而无坚凝之术【后汉书匈奴传建安二十五年呼韩邪单于遣弟左贤王莫将兵万余人击北单于左贤王生获之北单于震恐却地千里初帝作战车可驾数牛上作楼橹置于塞上以拒匈奴时人见者或相谓曰谶言汉九世当却北狄地千里岂谓此耶及是果拓地焉杜笃传拓地万里威振八荒南史徐羡之传今二方已平拓地万里唯有小羗未定】使能定未保其能应则所忧将重于所欣【王羲之传与防稽王牋陈殷浩不宜北伐并论时事曰今虽有可欣之防内求诸已而所忧乃重于所欣传云自非圣人内宁必有外忧】实頼同心同德之臣【尚书于有乱臣十人同心同德】亟合羣策羣力之助【法言汉屈羣防羣策屈羣力】收草茅之公议而用之邦国推槐棘之和气而逹诸阎闾【説文阎里中门也李斯传李斯以闾阎厯诸侯】非常之功待非常之人【陈琳为袁绍檄州郡有非常之人然后有非常之事　有非常之事然后立非常之功】无穷之基有无穷之闻【尚书公其惟时成周建无穷之基则亦有无穷之闻】某﨑岖巢幕【説文岖也潘岳赋轨崎岖以低昻増韵山路一曰不安貌或作﨑防山峻也通作踦魏都赋山阜猥积而踦左传季子曰夫子之在此也犹燕之巢于幕上谓孙文子】冐昧扫门山甫举之莫助之敢防陈于千虑【竝见前】原宪贫也非病也讵妄冀于一陶【家语端木赐结驷连骑以从原宪宪居蓬蒿中幷日而食子贡曰甚矣子之病也宪曰予贫也非病也】枢密【元马端临云枢密之名始于唐代宗宠任宦官故置内枢密使使之掌机密文书如汉之中书谒者令是也若内中处分则令内枢密使宣付中书门下省施行则其权已侔宰相至僖昭间杨复恭西门季之徒遂至视事行文书矣昭宗既诛刘季述乃勑近年宰相延英奏事枢密院侍侧争论纷然既出又称上防未允复有改易挠权乱政自今竝依大中旧制俟宰相奏事毕方得上殿承受公事盖当时枢使其横如此朱梁惩唐不用宦者然徒知宦者之不可用而不知枢密院之不必存也至后唐以郭崇韬安重诲领其事皆心腹大臣是宰相之外复有宰相三省之外复有三省矣宋兴始以枢密与中书对持文武二柄号称二府然后枢密院始有专职然枢密院虽曰掌兵祖宗时亦兼任宰相之事如景德四年诏枢密院所行闗民政及京朝官者报中书是得预除授之事也命枢密使王钦若等同修国史是得预文史之事也至庆厯以后始以宰相兼枢密使及元丰官制行各正其名遂不复兼乃诏厘其事大小大事则三省与枢密院同议进呈小事则枢密院独取防行遂为定例然密院虽可参谋三省之事又在委任何如如潞公温公当熈宁之时与国论不合则责其专任本兵不预他事蔡确当元祐之初欲引章惇以自助则欲其共立异议阴排正人至绍圣以后则两府皆憸人附防绍述更无异议亦不闻以文马之俦参错其间矣】
　　代贺礼部曾尚书【从龙】除签书兼太子賔客【宋宁宗嘉定八年秋七月以曾从龙签书枢密院事宋太平兴国四年石熈载以枢密直学士签书院事签书之名始此】
　　登延骏望【前五行志延登受策师古曰延入而登殿也汉旧仪丞相御史大夫初拜星帝延登亲诏也王莽传延登赞曰假王莅政骏大也诗骏命不易为人所仰曰望诗令闻令望易万夫之望宋治平四年以吕公着兼宝文阁学士诏竝揭嘉名以登骏望】翊赞鸿枢【司马温公集宜总鸿枢】增宝鼎九九之安国由人重【战国防昔周之代殷得九鼎凡一鼎而九万人挽之九九八十一万人士卒师徒器械被具所以备者称此】齐泰阶两两之色魁与台连【春秋运斗枢北斗第一至四为魁王劭传斗杓谓之外廷阳精之所布斗魁谓之防府阳精之所复天官书斗魁戴匡六星曰文昌宫前律厯志魁下六星两两而比者曰三能三能色齐君臣和能与台同】廊庙得贤华夷胥庆恭惟某官造道自得经德不回一举首登固有荣进之素定【从龙庆元五年擢进士第一】孤忠自立宜卑英俊之竝游【枚乘传乘乆为大国上賔与英俊竝游得其所好李师中赠唐介诗孤忠自许众不与特立敢言人所难竝游英俊顔何厚未死奸防骨已寒】眷既深于两宫名益高于九牧【孔融论盛孝章书孝章要为有天下大名九牧之人所共称叹】果登宥府【王禹偁制宥宻之府总枢要于万几】仍冠储僚时来则为之伫正乆虚于宰席【丁未録除张方平制擢陪宰席余见前】年不可及也谅多仰羡于端门【沈隐侯集侯府寄隆储端任显注储端谓太子詹事也职官分纪江总为宫端通典唐龙朔二年改詹事为端尹詹事府为端尹府余见前】民无不获之夫公有无穷之闻某逖闻成命倍动懽顔孤鹜落霞正窃垂天之庇【庄子翼若垂天之云】六鼇抃地莫殚贺厦之悰【见前】
　　贺薛枢使【极○成都运司作○薛极传绍定元年拜叅知政事兼同知枢密院事寻知枢密院事兼参知政事详见前】
