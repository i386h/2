<!-- { "loadSidebar": true } -->
　　晨起点梅花汤，课奚奴洒扫护阶苔。禺中〖将近午时〗，取蔷薇露浣手，熏玉蕤香，读赤文绿字书。晌午，采笋蕨，供胡麻饭，汲泉试新茗。午后，乘款段马，执剪水鞭，携斗酒双柑，往听黄鹂。日晡，坐柳风前，裂五色笺，集锦囊佳句。薄暮，绕径灌花、种鱼。 
　　夏时 
　　晨起芰荷为衣，傍花枝吸露润肺。禺中，披古图画，展法帖临池。晌午，脱巾石壁，据匡床，谈《齐谐》、《山海》，倦则取左宫枕，烂游华胥国。午后，刳椰子杯，浮瓜沉李，捣莲花饮碧芳酒。日晡，浴罢朱砂温泉，擢小舟，垂钓于古藤曲水边。薄暮，箨冠蒲扇，立层冈，看火云变现。 
　　秋时 
　　晨起下帷，检牙签，挹露研珠点校。禺中，操琴调鹤，玩金石鼎彝。晌午，用莲房洗砚，理茶具，拭梧竹。午后，戴白接■，着隐士衫，望红树叶落，得句题其上。日晡，持蟹螯鲈脍，酌海川螺，试新酿，醉弄洞箫数声。薄暮，倚柴扉，听樵歌牧唱，焚伴月香壅菊。 
　　冬时 
　　晨起饮醇醪，负暄盥栉。禺中，置毡褥，市鸟薪，会名士作黑金社。晌午，挟筴理旧稿，看晷形移阶濯足。午后，携都统笼，向古松悬崖间，敲冰煮建茗。日晡，布衣皮帽，装嘶风镫，策蹇驴，问寒梅消息。薄暮，围炉促膝煨芋魁，说无上妙偈，谈剑术。 

　　月令演 
　　令节良辰，世赏久矣。或因一事而留，或托一人而重。零时碎日，尚多流风可挹。总辑一篇，贻诸同好。 
　　正月 
　　天腊（岁旦）、油卜（人日）、金吾驰夜（十五）、耗磨日（十六）、买两夜灯（十七十八）、补天穿（十九）、送穷（二十九）。 
　　二月 
　　献生子（朔日）、踏青（二日）、芳春节（八日）、祭马祖（刚日）、治聋酒（社日）、扑蝶会（十五）。 
　　三月 
　　流觞（三日）、摸石游、赐新火（清明）、送春（下旬）。 
　　四月 
　　饮酎（上旬）、龙华会（八日）、菖蒲诞（十四）、樱笋厨（十五）、结夏、浣花潭（十九）。 
　　五月 
　　地腊（五日）、皓露曲、竹醉（十三）、天地合（十六）、祓祭（夏至）、分龙（晦日）。 
　　六月 
　　避伏（三日）、天贶节（六日）、荐麦瓜（初伏）、碧筒劝（中伏）、竹条饮、莲诞（二十四）。 
　　七月 
　　驱刘（立秋）、曝腹书（七日）、鹊桥（七夕）、斗巧宴（八日）、盂阑盆（十五）、鬼灯节（十八）。 
　　八月 
　　五明囊（朔日）、围棋局（四日）、广陵涛（八日）、天炙（十日）、梯月（十五）、牡丹诞（十五）。 
　　九月 
　　皇极日（五日）、息日（七日）、题糕（九日）、小重阳（十日）、菊花节、御沟红叶 。 
　　十月 
　　秦岁首（朔日）、储谷、暖炉会、小春、下元（十五）、祭司寒（亥日）。 
　　十一月 
　　县士炭（至前三日）、迎长（至前一日）、添宫线（至日）、妓围、黑金社、天竺至节（十六）。 
　　十二月 
　　细腰鼓（八日）、星回节（十六）、祠灶（二十四）、送寒（下旬）、驱傩（岁除）、卖痴呆（除夕）。 

　　二六课 
　　撒开两手，鱼跃鸢飞。打破桶底，中流自在。此是转身向上一路，还从法外护持。所以饥食困眠，假借四大。行生坐卧，不离色身。但令二六时中，随方作课。使生气流行，身无奇病。只此着衣吃饭家风，便是空假中观正局。 
　　辰 
　　夙兴，整衣襟，坐明窗中，调息受天气。进白汤一瓯，勿饮茶。栉发百余篇，使疏风，清火明目，去脑中热。盥漱毕，早餐，宜粥，宜淡素。饱，徐行百步，以手摩腹，令速下食。天气者，亥子以来真气也，静而清，喧而浊，故天气至已午而微矣。 
　　巳 
　　读书，或《楞严》或《南华》、或易一卦。循序，勿泛滥、勿妄想、勿聚谈。了大义知止，勿积疑。倦即闭目，咽津数十口。见宾客，寡言以养气。 
　　午 
　　坐香，一线毕，经行，使神气安顿。始饭，用素汤，当饥而食，未饱先止，茶涤口腻，漱去乃饮。多行步，小坐勿伛。胸中闷，则默呵气二三口。凡饮食之节，减满受虚，故当饥节其满，未饱留其虚。 
　　未 
　　猎史，看古人大局，穷事理，浏览时务。事来须应过，物来须识破。勿昼卧，无事无物不妨事物之来，涉猎流览，都是妙明生趣，读书人日用不知。 
　　申 
　　朗诵古人得意文一二篇，引满数酌，勿多饮令昏志。或吟名人诗数首，弄笔仿古帖，倦即止。吟诵浮白，以王真气，亦是张颠草书被酒入圣时也。 
　　酉 
　　坐香一线，动静如意。晚餐宜早，课儿子一日程，如法即止。小饮勿沉醉，陶然。热水濯足，降火除湿，暮漱涤一日饮食之毒。 
　　戊 
　　灯夜默坐，勿多思、勿多阅。多思伤心，多阅伤目。坐勿过二更，须安睡以培元气。卧必侧身，屈上一足，先睡心，后睡眼，睡心是止法，睡眼是观法。 
　　亥子 
　　亥末子初，婴始孩也。一身元气，于焉发陈。当其机候，起坐拥衾，虚心静伫，无为而行。约香一线，固其命门。精神日余，元气久盈。醒而行之，虽老而长存也。 
　　丑寅 
　　丑寅间，精气发生时也。勿酣睡，静守，令精住其宅。或转侧卧如弓，气亦周流不漏泄，如勾萌不坼迎生气也。 
　　卯 
　　醒见晨光，披衣坐床。叩齿三百，转动两肩。调其筋骨，以和阴阳。振衣下榻，俾勿滥觞。 

　　花历 
　　花有开落凉燠，不可无历。秘集月令，颇与时舛。予更辑之，以代挈壶之位。数白记红，谁谓山中无历日也。 
　　正月 
　　兰蕙芳、瑞香烈、樱桃始葩、径草绿、望春初放、百花萌动 。 
　　二月 
　　桃夭、玉兰解、紫荆繁、杏花饰其靥、梨花溶、李花白 。 
　　三月 
　　蔷薇蔓、木笔书空、棣萼韡韡、杨入大水为萍、海棠睡、绣球落。 
　　四月 
　　牡丹王、芍药相于阶、罂粟满、木香上升、杜鹃归、荼蘼香梦 。 
　　五月 
　　榴花照眼、萱北乡、夜合始交、萝卜有香、锦葵开、山丹赪。 
　　六月 
　　桐花馥、菡萏为莲、茉莉来宾、凌霄结、凤仙降于庭、鸡冠环户 。 
　　七月 
　　葵倾赤、玉簪搔头、紫薇浸月、木槿朝荣、蓼花红、菱花乃实。 
　　八月 
　　槐花黄、桂香飘、断肠始娇、白苹开、金钱夜落、丁香紫 。 
　　九月 
　　菊有英、芙蓉冷、汉宫秋老、芰荷化为衣、橙橘登、山药乳 。 
　　十月 
　　木叶脱、芳草化为薪、苔枯、芦始荻、朝菌歇、花藏不见。 
　　十一月 
　　蕉花红、枇杷蕊、松柏秀、蜂蝶蛰、剪彩时行、花信风至。 
　　十二月 
　　蜡梅坼、茗花发、水仙负冰、梅香绽、山茶灼、雪花六出。 

　　花小名 
　　花问园丁，名始知，业习于专也。若五色殊彩，五方殊俗，园丁拘墟矣。誉紫褒红，或多逸事。锄经拾传，志此小名。 
　　瑞香曰麝囊、樱桃曰石蜜、蔷薇曰玉鸡笛、辛夷曰木笔 、牡丹曰木芍药、芍药曰将离、罂粟曰米囊、木香曰锦棚儿 、杜鹃曰红踯躅、荼蘼曰佛见笑、玫瑰曰徘徊、萱曰忘忧，又曰宜男、夜合曰蠲忿，又曰合欢、栀子曰薝匐，又曰林兰、蜀葵曰戎葵，又曰一丈红，又曰芘苤、荷曰芙蕖、茉莉曰蔓华、素馨曰悉那茗、凌霄曰紫葳、玉簪曰白鹤 、紫薇曰百日红、木槿曰舜华，又曰日及，又曰丽木、秋海棠曰断肠花 、丁香曰百结、芙蓉曰拒霜、山矾曰刺桐。 


　　看花述异记　清　武林王晫丹麓　撰 

　　湖墅西偏，有沈氏园，茂才衡玉之别业也。茂才素爱花，自号“花遁”，园故多植古桂、老梅、玉兰、海棠、木芙蓉之属，而牡丹尤盛。叠石为山，高下互映。开时荧荧如列星，又如日中张五色锦，光彩夺目，远近士女游观者，日以百数。三月十八日，予亦往观，徘徊其下，日暮不忍归。主人留饮。饮竟，月已上东墙矣。主人别去，予就宿廊侧。静夜独坐，清风徐来，起步阶前，花影零乱，芳香袭人衣裾，几不复知身在人世。 
　　俄见女子自石畔出，年可十五六，衣服娟楚。予惊问，女曰：“妾乃魏夫人弟子黄令征，以善种花，谓之花姑。夫人雅重君，特遣相迓。”予随问：“夫人隶何事？”曰：“隶春工。凡天下草木花卉，数之多寡，色之青白红紫，莫不于此赋形焉。”“然则何为见重也？”曰：“君至当自知。”因促予行。 
　　予不得已，随之去。移步从太湖石后，便非复向路。清溪夹岸，茂林蓊郁，沿溪行里许，但觉烟雾溟蒙，芳菲满目，人间四季花，同时开放略尽。稍前一树，高丈余，花极烂熳。有三女子，红裳艳丽，偕游树下，见客亦不避。予叹息良久。花姑曰：“此鹤林寺杜鹃也，自殷七七催开后，即移植此。”又行数里，一望皆梅，红白相间，绿萼倍之。当盛处，有一亭，榜曰“梅亭”。亭内有一美人，淡妆雅度，徙倚花侧。予流盼移时，几不能举步。花姑曰：“奈何尔，此是梅妃。梅亭二字，犹是上皇手书。幸妃性柔缓，不尔恐获罪。”予笑谢乃已。 
　　行至一山，岩壑争秀，花卉殆与常异。听枝上鸟语，如鼓笙簧。渐见朱甍碧瓦，殿阁参差。两度石桥，乃抵其处。相厥栋宇，侈于王者。傍有二司如官署，右曰“太医院”，左曰“太师府”。予大惊讶，问花姑曰：“此处亦须太医耶？”花姑笑曰：“乃苏直耳，善治花，瘠者能腴，病者能安，故命为花太医。”“其左曰太师府何？”曰：“此洛人宋仲孺所居也。名单父，善吟诗，亦能种植。艺牡丹术，凡变易千种，人不能测。上皇尝召至鹂山，植花万本，色样各不同，赐金千两，内人皆呼花师，故至今仍其称。” 
　　入门由西街行百步余，侧有小苑，画槛雕栏。予遽欲进内，花姑虑夫人待久，不令入。予再三强之，方许。及阶，见一花合蒂，浓艳芬馥，染襟袖不散。庭中有美女，时复取嗅之。腰肢纤惰多憨态，予不敢熟视。花姑曰：“君识是花否？”予曰：“不识也。”曰：“此产嵩山坞中，人不知名。采者异之，以贡炀帝。曾会驾适至，爰赐名‘迎辇花’。嗅之能令人清酒，兼能忘睡。”予曰：“然则所见美人，其司花女袁宝儿耶？”花姑曰：“然。”遂出。 
