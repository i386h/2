<!-- { "loadSidebar": true } -->
　　臣闻见礼而知政闻乐而知德是以观世运之隆污视文章为凖则和平浑厚质实瓌赡验治道之方昌夸浮纤靡诡怪支离察政理之斯斁 

　　○王稌 

　　续连珠五首 

　　△续连珠五首 

　　臣闻参术性良故能资人元气乌附性烈惟能攻人邪毒是以圣人以德为参术而培养化功以刑罚为乌附而辅治浇俗 
　　臣闻禾莠并区则莠茂而禾衰兰蒿同生则兰微而蒿盛是以贤愚混处者道之灾忠佞杂□者国之病 
　　臣闻海鸟下郊原荐之太牢享之太乐而志不宁泽雉在樊笼十步一啄百步一饮而神不王何则失其性者其天移徙其常者其心丧是以尧舜之化无为自治而举世熙熙无德可名而如天荡荡 
　　臣闻暑方炽而阴生寒既极而阳复月乍满而魄亏潮正长而势缩是以圣人不履至盈君子恒存不足 
　　臣闻麋鹿之首不可以加冠螳螂之臂不可以支闼何则重任不可以妄委妄委必致于踬名器不可以滥用滥用则近于亵是以负且乘者致寇至覆公餗者鼎足折 

　　○沈恺 

　　连珠八首 

　　△连珠八首 

　　葢闻享大羹者薄鼎烹奏钧天者轻巴里故正学明难为异端之词至道得难为百家之语 
　　葢闻安石喜而折屐子云惧而投阁故养之不豫者随物而盈中有所欺者随物而涸 
　　葢闻材之幸者文之栋梁而余则为沟壑之委稷之遇者飨之神明而余则为鴈骛之需夫天之生材无隆杀之异而人之所遇有贱贵之殊 
　　葢闻遇震风凌雨然后知厦屋之庇深涉穷厓寒谷然后知阳春之惠博故乱不极则治不形思不甚则感不渥 
　　葢闻浴不必江湖要之洗垢仕不必崇峻要之行志故下惠虽介不卑于小官仲尼虽圣不嫌于会计 
　　葢闻天下固有破碎之经人心则无不完之理故虫鸣股跃未必非舜之韶乐而品异物殊焉知非旦之周礼 
　　葢闻喣喣之惠可言也而至仁难名孑孑之义可知也而大德难喻故子不谢恩于父母物不荷施于天地 
　　葢闻发不足失髢则羞趾不足失屦则忧是以内重者外轻见大者日休 

　　○冯时可 

　　拟连珠十二首 

　　△拟连珠十二首 

　　臣闻以繬缘繬则察色者莫识其美以水济水则知味者不能为食是故大明之咏称殷以儆周至言之书借秦而惕汉 
　　臣闻神之所恫虽贵不享天之所开虽贱不遗是以王子投琼河伯返而化石雅奴祝铁山灵佑而成刀 
　　臣闻善恶所触遇变莫回缘业既深延刼不解是以鹄苍衔卵以开国仁感而没为黄龙巴子射女以临夷威殚而终为白虎 
　　臣闻吹笙于堂小和弛而大巢孤登车于陁只轮缺而满载危是以一壬当路而掩玉烛之光匹佞操衡而毁金瓯之固 
　　臣闻乌啄牧靡而解毒袅食桑椹而革音金潾象渚导之则礼乐之乡青羌羽民驯之则邹鲁之俗是以王者不介鳞夫四裔圣人常袵席乎八荒 
　　臣闻理表之议拘儒所骇域外之观精识所朗是以战国争强于蜗角则邹子漫说九瀛末世竞利于刀锥则佛氏广称三界 
　　臣闻数范乎神即八纮而可见几藏乎寂虽五步而莫窥是以推形察影日月昭于表下偏听独任胡越判于舟中 
　　臣闻苍灵回春万卉不谢其荣屏翳施雨百谷宁怀其润是以帝尧之力何有孔子之圣莫知 
　　臣闻草有莘有蘲合服之则寿而独食则戕生言有甘有苦并察之则明而偏听则召乱是以圣王旁资乎瞽史贤佐兼访于蒭荛 
　　臣闻以身率物必唱高而和广以人动天惟精至而神通故永叹于隆墀则声盈远壑斋心于闇室则衷格昊苍是以王者本大猷以颁涣汗圣人执玄德以为明禋 
　　臣闻附黄鹄之翼者或失路于冲颷探神蛇之珠者常殒身于毒雾是以炎门借箸平原繇兹召殃权馆飞缨越石以斯蒙诟 
　　臣闻柔木荏苒有缗丝之能岩鼓闛鞳无应节之响是以优旃漆城听捷于太室之谈那律瓦衣喻精于上林之讽 

　　皇明文征卷三十五 

　　●皇明文征卷三十六 

　　晋江何乔远穉孝选 

　　读（子史　文集） 
　　考（律历　圣系） 
　　辩一（天地　经文一） 

　　◆读（子史　文集） 

　　○子史 

　　章懋 
　　王世贞 

　　△章懋 

　　读王章传 

　　读王章传 

　　秉史笔者当以是非论不当以成败论以成败论人天下无全人矣成帝时大将军王凤以帝舅擅权用事京兆尹王辛言凤诬罔不忠不可任用宜更选忠贤成帝悦其言而不能用遂为凤所陷以死班孟坚讥章不量轻重然则循默充位全躯保妻子之臣乃为能量轻重者乎当是时五侯骄僣并作威福尚书九卿州牧郡守皆出门下大臣则奴颜婢膝如张禹孔光小臣则谀心佞舌如杜钦谷永朋党比周天下之势骎骎入于王氏朝臣自宗室刘向之外无一人为汉忠谋者况王章繇谏大夫迁司隶挍尉为京兆尹居重任享厚禄固非位卑而言高者矣召见延问辄辟左右上寤曰非京兆尹直言朕不闻社稷计则章与成帝亦非交浅言深者矣如是之言似不为过尽忠于君不幸见杀是亦命而巳耳顾何咎其不量轻重耶孟坚如惜其死第曰危邦不入乱邦不居可矣夫既委质事人尽忠乃其职也今必以为不量轻重独非排死节否忠直者乎设使成帝能用章言抑外戚之与政求忠贤以自辅则汉室终无新都之祸作汉史者必将美章之功而称其言之当矣岂有不量轻重之讥也呜呼成败论人如此古之所谓良史者果若是耶 

　　△王世贞 

　　读元史 
　　读庄子 

　　读元史 

　　余尝怪晋世匈奴鲜卑羯氐羌以至索头之虏更迭而入为主其割中国十之六七耳然往往袭华号变夷礼多足称者葢至孝文而其俗彬如也岂其先尝杂处中国有所觊慕于志耶宋亡而薄海内外鲜有不为元者顾其君臣日龂龂焉思以其教而易中国之俗省台院寺诸路之长非其人不用也进御之文非其书不览也名号之锡非其语不为美也天子冬而大都夏而上都上都漠北也其葬亦漠北视中国之地若瓯脱焉不得巳而居之于中国之民若赘疣焉不得巳而治之又若六畜焉食其肉而寝处其皮以供吾嗜而巳于乎不亦天地之至变不幸者哉然所谓匈奴鲜卑羯氐羌索虏者其人浸淫而忘其故矣是以一易世而辄尽元唯不忘其故是以易世之后仅能驱而置之大卤之外若飞鸟之就林而巨鳞之还壑也元所以迄今不绝哉金之有完颜雍也犹之乎汉文景也尝怒太子尽用华服曰易世其衰矣是元之筴也 

　　读庄子 

　　苏氏子欲去让王说剑盗跖渔父四章而以列子前后之续也无所据特以盗跖渔父之排孔子甚而欲去之夫内外杂篇何尝不排孔子也其排婉而深不若盗跖渔父之直而浅也然而吾于苏氏取焉所以取者何以庄子之文得之也凡庄子之为文其宏放驰逐纵而不可羁其辞高妙而有深味然托名多怪诡而转句或晦棘而难解其下字或奥僻而不可识今是四章独让王犹近之而太疑于正而是三章者故甚显畅而肤浅其法类若礼经之所谓乐记儒行者意必庄子之徒托而为之者也韩愈作读墨而谓子夏之后流而为庄亦无所据而王安石引之吾以为不必自子夏氏若庄子者葢尝受业于孔子之门而有得者也何以知其然也凡庄子之所谈如君臣父子之大戒天机嗜欲之深浅六经之用圣人之论议皆精切而尔雅即田子方荀卿之所不能及特不若其治老子之深葢游于吾圣教而中畔之者也太史公谓申韩之学出于老子故与之同传唐人祖老子而离之吾以太史公信也夫所谓学不必其尽学也得一语而守之曰啬曰俭曰国之利器不可以示人曰将欲取之必固与之此申韩氏之所实也若庄子则无是也太史公又谓庄子梁惠王齐宣王时人审尔柰何不使与孟子见而一相究诘也庄子非告子夷之比也其鬪必若涿鹿彭城之战天地为之荡而不宁日月为之晦而不辩夫庄子败则逃之无何有之乡而巳然而不怒也孟子不败也败则怒 

　　○文集 

　　章懋 
　　黄仲昭 
　　郭棐 

　　△章懋 

　　读苏集 

　　读苏集 

　　吾始读东坡制科策及进策诸篇见其有更张百度之志有贾太傅流涕汉庭之风纵横气习尚未尽除其所以异于临川者几希及观其上神宗万言书时政书及代张方平谏用兵等书忧深思远忠厚恳恻思与天下休息之意蔼蔼然溢于言外然后见公之学识议论非复少年之比岂其忝创王氏之失而改之乎抑亦经历世故之熟而所造愈深乎所谓更一事者长一智公其有焉有天下国家者轻弃老成人而遽使不经事少年为之其能不败乃公事也耶 

　　△黄仲昭 

　　读欧阳集 

　　读欧阳集 

　　欧阳文忠公平日行巳立朝光明正大槩可于文章见之不容妄置喙其间矣然予尝读其文而有所感焉公立朝时于王安石吕惠卿皆尝有所论荐其于安石则称其德行文学为众所推守道安贫刚而不屈宜置之台谏其于惠卿则称其才识明敏文艺优长好古饬躬为人端雅宜置之馆阁夷考其行安石学术不纯于道绝无所见其设心措事无一不入于邪又自以为是而穿凿附会以文之则其不得为君子彰彰明矣惠卿专事脂韦阿附权宠又小人之尤者也及其相继得政则皆以奸邪误国视公之所论荐者不啻熏莸氷炭之不相合予于是有以见夫小人惑人之深虽光明正大之士有不能免也夫以光明正大如公者尚为其所惑如此况未能如公者邪呜呼后世有志于为国荐贤者可不慎哉 

　　△郭棐 

　　读洹词 

　　读洹词 

　　崔后渠作四贞祠记云往之可言不独四贞自阉人谷大用八人思蛊君以极其欲而燕游启八人又进刘瑾使慑廷论而士祸惨当瑾时酷烈如焚怨韩司徒李梦阳刺骨矣众谓其必死也而免何塘之长揖知县王勋之不赂也而见重瑾败而永继永败而宁彬继命乱至矣刘少傅之避位传尚书之抗奏宁濠叛矣胡世宁曹琥之持法孙燧许逵之死义故扞辱之女可观性秉节之臣可观学予读其文慷慨三复深叹正德中士气扫地犹幸有诸公大节磊落如此讵非一时中流砥柱哉予南海有王公名皞者是时为刑部司务瑾坐东厂公见之独长揖及为江西参议宁濠横骜公见之亦独长揖人有知者曰是不跽东厂者肯为藩邸屈膝耶公知濠将叛遂谢病归嗟嗟公不屈瑾其高风奚让何栢斋不屈宸濠其正气又不下胡端敏而后渠未之知也故表出之 

　　◆考（律历　圣系） 

　　○律历 

　　王廷相 

　　△王廷相 

　　律尺考 
　　岁差考 

　　律尺考 

