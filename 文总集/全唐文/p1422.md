<!-- { "loadSidebar": true } -->
    黜污易А，圣人制器。易简作程，利用为贵。稽诸往载，陶实攸兴。裁因掬壤，成假焚蒸。不ぬ不丹，不雕不刻。自结金坚，天然冰色。财无害产，功匪殚力。量尽洪纤，用穷幽仄。物有千金相异，我取不费为利。物有积功相崇，我取不劳为工。物有患汤忌火，我取往无不可。物有剽杀焚躯，我取怀藏不虞。心存目税，奢寻彼至。室满堂盈，侈莫我生，省庸周用，所贱谓何。贾害勤人，所贵者那。可贵不贵，物失其类。失类曰昏，虽隆必坠。可贱不贱，物得其选。得选曰明，虽幽必见。上惟五帝，下洎三王。实有以兴，亦有以亡。蚩蚩百工，孰若我陶。敬铭有器，永告滔滔。
    ○补汉书封雍齿册文
    曰臣节贵忠，后德贵公。忠则为其主所自尽，公则于其人罔以私。咨尔雍齿，尔有臣节孔明，予以公心奖尔。其敬听予言罔忒。呜呼！昔嬴氏不臧，流毒四海，天将剿绝厥类，假手于予一人。尔主项氏，昧厥命，木蠹猪突，附振旁挠。予在泉未跃，用困于彭地。尔为厥主来戕予，实有必戮之志。罔若天之历数，徂于予躬，俾泰山万寻，蔽于一叶。予于所自，隐有见尔心。于时尔为楚臣，予为汉人，予则尔仇敌，尔宜讨之，予罔攸憾。今大宝归予，夷嬴歼项，予钦若上帝，惟天下君。尔则率土之滨，罔非予民。予宜子之，尔罔攸惕。夫爵以尊德，禄以养贤。尔能致身于厥主，孰若尔贤德？予分尔茅土，以劝所事君。尔奉上之诚，罔易乎旧。予体元之政，咸用维新。砥砺尔能，辅予一人。兢兢栗栗，共阐大猷。无使齐桓管仲，专于奔暇之美。念之哉！
    ○唐天文述
    天虽覆育生生，如其情，则或与或否。其与也非徒与，其否也非徒否。受命有生生者，率其道，反其道之致焉。率则与，反则否。斯理也，固必信至皇帝以孚。皇唐百七十有一载，皇帝御宇之十四祀也，岁在辛未，实贞元七年，其受命率道，天与生生如情之秋与。神哉灵哉！明允惠和哉！是岁之天也，亭乎其正，洞九霄之清澈。清澈之中，若有伺夫有求者，郁乎其变，浮五色以薰郁。薰郁之中，若有察夫所厌者，称物之性，应时之欲。手足之赴人心，羽翼之循鸟情。农夫在畦，蚕妇在林，商或舟车，工或廷ぬ。愿燥愿湿，罔不从志。其余则三光序流，六气时行，上至事事，下洎营营。羽毛鳞介，勾甲芽萌，求诸濡渥则常雨，求诸煦旭则常晴，求诸吹荡则常风，求诸恬谧则常宁，求诸烟□则常阴，求诸日月则常明。非不雨也，非不晴也，非不风也，非不宁也，非不阴也，非不明也。合雨而后雨，物不乏其雨；合晴而后晴，物不乏其晴；合风而后风，物不乏其风；合宁而后宁，物不乏其宁；合阴而后阴，物不乏其阴；合明而后明，物不乏其明。实皇帝知上帝以生生为己物，与其祸福配已得失而之，钦若兢若，温如穆如。心性二仪，支体四时，似续上元之效，与夫人子能领父之忧，承父之命，继堂绍构得其心，赠遗献酬惬其衷，则财贿器物，唯意是役，牧圉台隶，惟意是用。以其役无不当也，以其用无不宜也。士德胜隋，天实维唐。皇帝则唐天第九子也，既克负荷，上天所以唯意焉。且烟□风雨，亦天之财贿也；日月星辰亦天之器物也；神祗精灵，亦天之牧圉台隶也。是以皇帝动息神祗莫不随，旨趣精灵莫不申。肃穆寂寥，骆驿虚无，囊箧日月，管钥风雨，敬恭诛责，而启闭多少之。故将荫休施烟□，若自诸帷幕而使舒张矣；将洒润散风雨，若自诸盆た而使浇扇矣；将ピ清昼布阳德，若自诸灶而使烊灼矣；将光幽夜启阴灵，若自诸灯烛而使昭明矣。处置唯滋，含灵不折，莓莓熙熙。盖子祗父慈，相为福也。
    凡书恶记善，虽史官之职，箴人述德，或人所通规。鲰生则人之一夫耳，讴吟日用而为之志，若简册已载，复何言哉？傥犹未也，庶补其阙。是岁也，扶风窦公参、河中董公晋辅政之三年，赵郡李公纾为天官之四年，范阳卢公徽为地官之元年，范阳张公为春官之三年，昌黎韩公洄为夏宫之三年，吴郡陆公贽同为夏宫之二年，京兆社公黄裳为秋官之二年，清河张公为冬官之五年。夫太宰六官，于天子之为理棼澄而清洪流者，故列于斯志之末。
    ○刖卞和述
    昔卞和以荆山之璞献楚怀王，王曰：“非宝也。”刖之。次献于平王，平王亦曰：“非宝也。”又刖之。世皆有二君不识宝之议，小子鄙虑，尝致于斯，娄娄然若见二君之意。后世议者，脱未之思焉。夫国之安危，人之邪正，如影与响，系乎后躬，于则从而于，易则从而易。珠玉者，劳之母，财之蠹，侈之本，害之圃。国君好之，下必从之，则将有不耕而搜山，不艺而攻石，背义而忘仁，轻谷而贱帛。耕之隳，艺之堕，谷之散，帛之耗，义之亏，仁之挫，则国从而丧矣。古人有言曰：“不贵难得之货，使民不为盗。”又曰：“大宝曰位。”二君所言卞氏之璞非宝者，盖宝此者也。不然，玉之与石，犹菽比麦，虽至愚昧，亦或辨之，况二君乎？纵时狐疑，忍爱玉人须臾之功，不试琢磨于一石，而忽先王之法，轻绝人之四体欤？甚不然矣！实将抑奇玩，却无益；剪奢靡之萌，启淳庞之迹。欲其块桴土鼓，上复于羲轩；象箸玉杯，下销于辛受；四方风行而自化，百姓日用而不知也。大功无形，至德无名。人以琐琐之智，莫睹冥冥之情。昔宋玉以蕃禽井鲋，不测灵凤长鲸，信哉！呜呼！使仲尼居今，则与秦伯同称矣。小子不敏，窃述其旨，以佐知言云。
    ○甘露述
    述甘露，昭孝德也。贞元壬申岁，福州福唐县尉清源莆田邑人济南林公瓒太夫人终，公每一痛至，水浆不入口，或三日，或五日，内外羸备，殆至殒灭。癸酉，将与先府君修合葬之礼。公之于亲，事存既竭其力，送终思尽其勤。曰：“含衤遂品章，则有王度，不敢或越也。莹域固护，实在我私，当恳行之而已。”于是躬开坎室，自埏砖臂，与兄弟手攻肩负，以凿以筑。虽率情性，而无愆法度，不违典礼而有异常仪。载考载理，而未之窆。
    春三月五日，忽异气自天，氛氲下蒙，非云非烟，幂幂绵绵，彩耀光鲜，馨香馥然，起朝及暝，徘徊不散。先是绕垄已栽松柏，洎晨，枝叶间遍悬露滴，其滴齐大如梧子。公奇之，与兄弟及乡人时相慰者而尝之，其味甘，异于人间所甘之味。日渐高，不销不，转坚转明，莹然珠相，铿然玉声。如是者三日，睹者争取，或食或玩。
    噫！天冥冥，其间蓄灵；地陈陈，其间蓄神。灵无形，神无身。无形无言，无身无声，苟有可褒，以物而旌；苟无可褒，物不虚行。其德常，其物常；其德稀，其物稀。予闻甘露之说，莫觌甘露之实，其为稀也，不亦甚乎！今为公而降，公之德岂常德欤？况殊香启途，异彩相宣，凝结丰圆，向日翻坚者哉！则其至诚所招又多矣。予执吊礼，幸获而见珍；耸不足，遂为之述。
    ○有唐故银青光禄大夫行平州别驾马公墓志铭
    呜呼！死也者，君子曰终。有唐兴元二年六月二十四日，银青光禄大夫行平州别驾马公终于京师。国丧英才，家亡令子，家国不幸，痛毒可知。
    公讳某，字某，其先京兆扶风人。始实赵氏，累叶继将，多总戎塞下，有以因居，今为燕之名流。曾祖某某官，祖某某官，父某某官，公则某官第某子也。积奕世忠贞之庆，得阴方严劲之气，天骨山峻，神葱玉辉。有孝有悌，闺门以和；有信有义，州闾以附。矛戟韫器，风云驰声，燕赵多奇士，公其人也。用正直奉筹略，拥旄仗节者尊；以果断行政令，擐甲执兵者伏。前后佐全师大幕，不有暂宁。方将张翼翔云，扬游溟，大命不永，大病遄及，享年三十三。秦氏医迟，颜生祸促。哀哉！
    夫人某处某氏。子二人：长曰纵，次曰绪，永思之感，至性过人。以贞元十二年岁在某月某日，大通卜宅于京兆某乡某里某原，礼也。天长地久，堙川堑阜，于何不有，乃为铭德，而志墓云：
    土比常才，如瑜在珉。燕赵多奇，公则其人。业继忠贞，识资筹略。器流瑚琏，羽族雕鹗。题舆大郡，佐律雄师。虽犹在德，亦匪孤时。南仰搏鹏，更期遐。东观逝水，忽兹永往。卜远斯及，窆于此冈。惟安惟永，地久天长。
    ○有唐故朝议郎行鄂州司仓参军杨公墓志铭
    公讳某，字某，其先关右弘农人，永嘉过江，公自始迁之祖，若干代处于闽越。曾祖某，皇唐循州司马；祖某，漳州长史；父某，泉州南安县丞。公则南安第若干子。长七尺，骨目瑰异，温良节行，所至自昭，风神识度，群居不掩。六籍外偏好穰苴、管子之术。
    永泰中，以耕战之法致梁宋军，画用有成。大历元年，节度使右仆射田公荐授左武卫率府仓曹参军事，在位以贞慎闻。公以不仕则坠业，躁求则背道，或出或处，圣人为中。依吏部节文，敬遵常调。大历八年集授吉州永新县丞。兴元元年集授庐州司田参军。贞元二年授鄂州司仓参军。累职贞慎，如率府仓曹时，每罢官待集，卜胜屏居，晏如也。鄂州秩满，爱其风土，亦止焉。贞元十二年冬又合集，春赴京师。遇疾于途，以二月四日，终于汝州龙兴县之逆旅，时年六十七。凡入仕三十一年，历官四政，禄非丰，俭以足，务虽剧，通以简。上以中正重，下以公平瞩，皆白无玷，朱弦有声。呜呼！公之材之量，如钟含音，如水待盛，大小当应，方圆必合。我则不衔，人胡不求？莫能全展光耀，以至殒没。悲夫！夫保性居业，时行则行，时止则止，道也。公昔于名宦之理是焉，士禄农耕，犹生则营，若死则已，亦道也。公昨于歧路之役是焉，公存以道始，亡以道终，至人不违道，公与之周旋，正矣乎！善始终者也。
    夫人陇西彭氏，戴天之感，痛以礼成。长子晃，次子晕，季子杲，伏凶之号，以至见血。以某年某月日，卜葬某乡某原，礼也。佳城一闭，他时古丘，后之人孰知丘中之德？墓许有志，故为《墓志铭》，庶睹今为古者，明斯地泉下，有君子焉。铭曰：
    一种鳞物，神则回龙。一种植物，贞则曰松。杨公于人，被贞役神。艺术潜宏，温良内克。名不称实，禄有负德。夭桃信美，不能秋敷。冬日可爱，亦用西徊。大期斯来，无贤无愚。英英杨公，与逝川俱。卜此修原，有形永宅。东海西山，其庐罔易。
    ○大唐故辅国大将军兼左骁卫将军御史中丞马公墓志铭
