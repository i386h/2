<!-- { "loadSidebar": true } -->
　　明堂者，天子太庙，所以宗祀（《绩汉志》注补作「崇礼」俞汝成本同。）其祖，以配上帝者也。夏后氏曰世室，殷人曰重屋，周人曰明堂。东曰青阳，南曰明堂，西曰总章，北曰玄堂，中央曰太室。《易》曰：「离也者，明也，南方之卦也。圣人南面而听天下，乡明而治。」人君之位，莫正于此焉。故虽有五名，而主以明堂也。其正中皆曰太庙，谨承天顺时之令，昭令德宗祀之礼，明前功百辟之劳，起尊老敬长之义，显教幼诲稚之学，朝诸侯、选造士于其中，以明制度。生者乘其能而至，死者论其功而祭，故为大教之宫，而四学具焉，官司备焉。譬如北辰，居其所而众星拱之，万象翼之。政教之所由生，变化之所由来，明一统也。故言明堂，事之大，义之深也。取其宗祀之貌则曰清庙，取其正室之貌则曰太庙；取其尊崇则曰太室。取其乡明则曰明堂，取其四门之学则曰太学，取其四面之周水圆如璧则曰辟雍，异名而同事，其实一也。《春秋》因鲁取宋之奸赂，则显之太庙，以明圣王建清庙明堂之义。经曰：「取郜大鼎于宋，戊申纳于太庙。」传曰：「非礼也。君人者将昭德塞违，故昭令德以示子孙。是以清庙茅屋，昭其俭也。夫德，俭而有度，升降有数，文物以纪之，声明以发之，以临照百官，百官于是乎戒惧而不敢易纪律。」所以明大教也。以周清庙论之，鲁太庙皆明堂也。鲁祀周公于太庙明堂，犹周宗祀文王于清庙明堂也。《礼记·檀弓》曰：：王斋于清庙明堂也。」孝经曰：「宗祀文王于明堂。」礼记《明堂位》曰：「太庙，天子曰明堂。」又曰：「成王幼弱，周公践天子位以治天下，朝诸侯于明堂，制礼作乐，颁度量，而天下大服。成王以周公有大勋劳于天下，命鲁公世世祀周公于太庙。以天子之礼，升歌清庙，下管象舞，所以异鲁于天下也。」取周清庙之歌歌于鲁太庙，明鲁之太庙犹周之清庙也，皆所以昭文王、周公之德以示子孙也。《易传·太初篇》曰：「天子旦入东学，昼入南学，暮入西学。太学在中央，（《续汉·祭祀志中》注补作「在中央曰太学。」）天子之所自学也。」《礼记·保傅篇》曰：「帝入东学，尚亲而贵仁。入西学，尚贤而贵德。入南学，尚齿而贵信，入北学，尚贵而尊爵，入太学，承师而问道。」与《易传》同。魏文侯《孝经传》曰：「太学者，中学明堂之位也。」《礼记·古大明堂之礼］曰：「膳夫于是相。礼日中出南闱，见九侯，反问于相；日侧出西闱，视五国之事；日入出北闱，视帝节猷。」《尔雅》曰：「宫中之门谓之闱。」王居明堂之礼，又别阴阳，向东南称门，西北称闱。（《续汉志》注补作「南门称门，西门称闱。」）故周官有门闱之学。师氏教以三德守王门，保氏教以六艺守王闱。然则师氏居东门、南门，保氏居西门、北门也。知掌教国子，与《易传》、《保传》王居明之礼参详发明，为学四焉。文王世子篇曰：凡大合乐，则遂养老，天子至，乃命有司行事，兴秩序节，祭先圣先师焉，始之养也。适东序，释奠于先老，遂设三老、五更之位焉。言教学始之于养老，由东方岁始也。又春夏学干戈，秋冬学羽篇，皆于东序。凡祭与养老、乞言、合语之礼，皆小乐正诏之于东序。」又曰：「大司成论说在东序。」然而诏学皆在东序。东序，东之堂也，学者聚焉，故称诏太学。仲夏之月，令祀百辟卿士之有德于民者。《礼记太学志》曰：「礼，士大夫学于圣人、善人，祭于明堂，无其位者祭于太学。」《礼记·昭穆篇》曰：「祀先贤于西学，所以教诸侯之德也。」即所以显行国礼之处也。大学，明堂之东序也，皆在明堂辟雍之内。《月令》记曰：「明堂者，所以明天地，统万物。」明堂上通于天，象日辰，故下十二宫象日辰也。水环四周，言王者动作法天地，德广及四海，方此水也。《礼记·盛德篇》曰：「明堂九室，以茅盖屋，上圆下方，此水名曰辟雍。」《王制》曰：「天子出征，执有罪，反释奠于学，以讽馘告。」《乐记》曰：「武王伐殷，俘馘于京太室。」《诗·鲁颂》云：「矫矫虎臣，在泮献馘。」京，镐京也。太室，辟雍之中明堂太室也。与诸侯泮宫，俱献馘焉，即《王制》所谓「以讯馘告」者也。《礼记》曰：「祀乎明堂，所以教诸侯之孝也。」《孝经》曰：「孝悌之至，通于神明，光于四海。（《绩汉志》注补有「无所不通」四字。俞攸成本亦有）《诗》云：「自西自东，自南自北，无思不服。」言行孝者则曰明堂，行悌者则曰太学，故《孝经》合以为一义，而称镐京之诗以明之。凡此皆明堂、太室、辟雍、太学事通文合之义也。其制度之数，各有所依。堂方百四十四尺，坤之策也。屋圆屋径二百一十六尺，乾之策也。太庙明堂方三十六丈，通天屋径九丈，阴阳九六之变也。圆盖方载，六九之道也。八闼以象八卦，九室以象九州，十二宫以应十二辰。三十六户七十二牖，以四户牖乘九室之数也。户皆外设而不闭，示天下不藏也。通天屋高八十一尺，黄钟九九之宝也。二十八柱列于四方，亦七宿之象也。堂高三丈，以应三统。四乡五色者，象其行。外广二十四丈，应一岁二十四气。四周以水，象四海。王者之大礼也。（本集，《续汉·祭祀志》中注补引蔡邕《明堂论》，《说郛》。）
　　◇月令篇名
　　因天时，制人事，天子发号施令，祀神受职，每月异礼，故谓之《月令》。所以顺阴阳，奉四时，郊气物，行王政也。成法具备，各从时月，藏之明堂，所以示承祖考神明，明不敢泄渎之义，故以《明堂》冠《月令》充，以名其篇。自天地定位有其象，圣帝明君世有绍袭，盖以裁成大业，非一代之事也。《易》正月之卦曰泰，其经曰：「王用享于帝，吉。《孟春令》曰：「乃择元日，祈彀于上帝。」《颛顼历术》曰：「天元正月己巳朔旦立春，日月俱起于天庙营室五度。」月令孟春之月，日在营室。（本集，「颛顼」以下多误，今从《续汉·律历志中》注补引改注补作蔡邕《命论》，当是《月令论》之误也。）《尧典》曰：「乃命羲和，钦若昊天，历象日月星辰，敬授人时。」《令》曰：「乃命太史，守典奉法，司天日月星辰之行。」《易》曰：「不利为寇，利用御寇。」《令》曰：「兵戎不起，不可从我始。」《书》曰：「岁二月，同律度量衡。」《中春令》曰：「日夜分，则同度量，钧衡石。」凡此皆合于大礼王政，其类不可尽称。《大传礼·夏小正传》曰：「阴阳生物之后，王事之次，则夏之《月令》也。「殷人无文，及周而备，文义所说，博衍深远，宜周公之所著也。官号职司，与《周官》合。《周书》七十二篇，而《月令》第五十三，古者诸侯朝正于天子，受《月令》以归，而藏诸庙中。天子藏之于明堂，每月告朔朝庙，出而行之。周室既衰，诸侯怠于礼。鲁文公废告朔而朝，仲尼讥之。经曰「闰月不告朔」，犹朝于庙，刺舍大礼而徇小仪，自是告朔遂阙，而徒用其羊。子贡非废其令而请去之。仲尼曰：「赐也，尔爱其羊，我爱其礼。「庶明王复兴，君人者昭而明之，稽而用之，耳无逆听，令无逆政，所以臻乎大顺，阴阳和，年彀丰，太平洽，符瑞由此而至矣。秦相吕不韦著书，取《月令》为《纪号》，淮南王安亦取以为第四篇，改名曰《时则》，故偏见之徒，或云《月令》吕不韦作，或云淮南，皆非也。（本集，《说郛》）
　　◇蔡君书像颂（附）
　　文同三闾，孝齐参、骞。（□□□□□□□《蔡邕别传》：「东国宗敬邕，不言名，咸称蔡君。兖州陈留，并图画形像而颂之曰。」）

卷八十一
◎陆康
　　康字季宁，吴郡吴人。少仕州郡。灵帝初，举茂才，除高成令。光和初，迁武陵太守，历桂阳、乐安二郡太守，以言事徵诣廷尉，免。召拜议郎，出为庐江太守。献帝初，加忠义将军，为袁术将孙策所攻。拒守二年，城陷。病卒，年七十。
　　◇上疏谏铸铜人
　　臣闻先王治世，贵在爱民。省徭轻赋，以宁天下，除烦就约，以崇简易，故万姓从化，灵物应德。末世衰主，穷奢极侈，造作无端，兴制非一，劳割自下，以从苟欲，故黎民吁嗟，阴阳感动。陛下圣德承天，当隆盛化，而卒被诏书，亩敛田钱，铸作铜人，伏读惆怅，悼心失图。夫十一而税，周谓之彻。彻者，通也，言其法度可通万世而行也。故鲁宣税亩，而彖灾自生；哀公增赋，而孔子非之。岂有聚夺民物，以营无用之铜人；捐舍圣戒，自蹈亡王之法哉！傅曰：「君举必书，书而不法，后世何述焉？」陛下宜留神省察，改敝从善，以塞兆民怨恨之望。（《后汉·陆康传》。）
　　◇尚书令嚣
　　嚣等七人皆在灵帝初，其姓莫可考。梅鼎祚云：「刘嚣字重宁，长沙人，历太仆司空。」
　　◇上言请条列立宋皇后礼仪
　　尚书令臣嚣、仆射臣鼎、尚书臣旭、臣乘、臣滂、臣谟、臣诣稽首言：「伏惟陛下履乾则坤，动合阴阳。群臣大小咸以长秋宫未定，遵旧依典，章表仍闻，历时乃听。令月吉日，以宋贵人为皇后，应期正位，群生兆庶莫不式舞。《易》称「受慈介祉」，《诗》云「干禄百福，子孙千亿」，万方幸甚。今吉日以定，臣请太傅、太尉、司徒、司空、太常条列礼仪正处上，群臣妾无得上寿，如故事。臣嚣、臣鼎、臣旭、臣乘、臣滂、臣谟、臣诣愚暗不达大义，诚惶诚恐，顿首死罪，稽首再拜以闻。（《续汉·礼仪志中》注补引蔡质所记立宋皇后仪。）
　　◎谢弼
　　弼，字辅宣，东郡武阳人。灵帝初，举有道对策，除郎中，以言事出为广陵府丞，去官归。为宦党所陷，死狱中。
　　◇上封事陈得失
