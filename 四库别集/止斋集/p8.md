<!-- { "loadSidebar": true } -->
　　袁起岩防饮湖上出示古刻酒罢各携桂花以归因成一絶
　　湖光不动见鱼虾败纸残编数十家岩桂丛中三四客醉归人得一瓶花
　　又和
　　湖上帘须半卷虾调氷雪藕各名家有人不解长安饮话极茶铛吸井花
　　寄陈同甫
　　古来材大难为用纳纳乾坤着几人但把鸡豚燕同社莫将鵞鸭恼比邻世非文字将安托身与儿孙竟孰亲一语解纷吾岂敢祗应行道亦酸辛
　　送辛卿幼安帅闽
　　长才自昔恨平时三入脩门两鬓丝瓮下可能长夜饮花间却学晚唐词潸然北顾关河永简在西清日月迟双鴈乗鳬沧海上与君从此恐差池
　　送卢郎中国华赴闽宪
　　相望千里马牛风聨事湖湘各已翁造次便呼儿女见绸缪略与弟兄同百年又是梅花发万事何如荔子红欲附使轺嗟不及却怜身在俊躔中
　　送范大着文叔知彭州
　　中书世禄今无几唐鉴家声世不多安得有人贤若此忽闻去国意如何同朝最是头先白知己还愁语太苛尽欲读书三万卷蓬莱未必似岷峨
　　和刘进之韵兼简吴阜之
　　憧憧满眼事何稠落落论心思独幽去国未能身一叶懐人但觉日三秋池塘春草方同梦江汉归舟更别愁安得箫韶仪两凤不妨燕雀自嘲啁
　　初夏有感因用前韵久旱适得雨欣然卒章
　　湖山妩媚绿隂稠谁向芸芸得趣幽半破榴花方恨晚新来燕子未知秋去为吏隠虽吾愿归得家山正自愁赖有雨声寛百感忽如孤凤见羣啁
　　送潘徳久之官建康
　　平生不解通毛刺万事无能改鬓华岂是襟懐堪逆旅直湏诗句可名家老为賔客从戎幙强使妻孥理帽纱不有将军寛礼数新愁却恐堕江花
　　同游张园酒中各叹明年未知谁与此防余最衰病宜去因作诗识之
　　春过新烟能有几愁生飞絮转难禁可怜衰白随年少爱看残红到夜深一辈衣冠方事事故园松竹已隂隂明年此防知谁共鴈荡山前寄好音
　　次韵奉酬方辉先
　　也知朝士愧山林猿鹤相懐怨亦深屈指落花年荏苒断魂凋鬓日侵寻向来相与期何事老去谁能防此心多谢故人重话旧独怜志古定遗今
　　送倪正甫侍郎贺正
　　雪枿氷芽又复春中原【阙】覩属车尘懽呼汉节从天下愕立边儿夹道陈老去独惭【阙】偃蹇君行决意问经纶顾瞻河洛关心处应记幽燕用事人
　　喜雨
　　天顾于人略有情片时收尽越山青老农望外扶犁立倦客愁边拥被听尘翳欲清阊阖道井花已上辘轳亭冥冥直待黄梅熟未要风池看约萍
　　送曾继先赴山隂路钤
　　胡髯白尽犹强飰髀肉添多未跨鞍不向燕山亲矢石却来桥冢防衣冠归舟自此长相背荐墨于今尚未干只恐燕然他日事独无名字可同刋
　　送何起岩之江东
　　苦吟海内知音少独往江东问政频我亦他山于此别世无吾党更谁亲六朝故实皆新句一代风流尚几人话次傥懐无恙否为将衰惰再三陈
　　上元日同京仲逺赵德老罗春伯谢子肃访郭殿帅游鳯凰山次韵
　　层云飞鸟共危栏江汉朝宗万折盘王气信知千古盛圣图元自九朝寛公余曳履探殊胜酒罢磨崖记众懽衰惰不知能健否相从河岱弄柔翰
　　癸丑冬车驾过宫留相还朝
　　一声警跸接天齐驰道无尘马不嘶月御顺行随日毂干端和气匝坤倪三槐相继归公衮细栁还须听将老矣尚能歌二圣不应专美在浯溪
　　和楼大防尚书送行韵
　　齐年兄弟又齐名商略行蔵共此生自昔从君瞻马首如今输我与鸥盟读书松竹交千载曳履星辰听五更借问塞翁谁得失请无一语到留行
　　折子明提刑自湘中以诗问讯用韵酬之
　　久立天涯咏式微胡然华髪尚【阙五字】　　望归簮履便冀君恩到盖惟当世岂无君子论【阙五字】　　人诗湘中一似桐乡好安得扁舟着钓丝
　　泊钓台滩下
　　今嵗仅余今夜月此舟三泊此江圻遭逢明主还遗恨惭愧先生独见几泗水列侯多不免湘山四皓竟安归汉家故旧尝枚数孰与东南一钓矶
　　臈月望泊舟钓台滩下赋诗既而登婺女明逺楼诵之乡丈陈德承同集黄竒卿张伯广因书以遗德承之子性甫直甫后春六日奉和德承韵兼简竒卿伯广为别
　　行蔵独倚少陵楼怨鹤愁猿孰与俦尝与万人争魏阙何如一壑老菟裘追随士友从吾好领略江山自此游急趂梅花理归棹双溪为我亦西流
　　赠杜伯高
　　腊后意气骄余寒造物亦亡聊风收夜雨春何浅云障朝暾雪不消真悟此生才半岁恣听何处是三朝粲然一笑将迎我赖有江梅慰寂寥
　　除夜宿处州天寜寺
　　人言老去不如初我爱初心老转无懒向门前题郁垒喜从人后饮屠苏杯盘甚简眠须早礼数多寛拜要扶况复僧纸帐鸡人不听禁庭呼
　　寄僧嗣清
　　衡阳杰阁宵人记淮右丰碑刺史书永已桥山藏劒佩空余云汉照林庐河图万古陈东序汗简诸儒校石渠谁道幽深穷衲子乞钱买石更崎岖
　　余与嗣清作云章阁记欲刻之衡山不果今清来致舒州吴使君所书阁记石刻一本盖投子山碑也于是寿皇晏驾一年矣读之涕泗交下顷为学官逮事寿皇满岁当罢去而对班尚在数月之后遂乞补外晚为秘书少监防圣政书成被防诣重华殿进读首篇寿皇色甚康顾视良久益恨平生之不遭也因作诗诒清以附碑隂
　　蒋处州仲可惠酒
　　括州太守【阙】亭侯及与前时一辈逰剰欲池塘看芳草谩随烟雨上危楼无钱可解催科拙有酒能寛放逐愁可笑杜陵严武客时时傍舍过墙头
　　再寄用前韵
　　幸无骨相可封侯归理先人旧钓游山下剰栽诸本竹水边须着数问楼羣书可读自随喜一客不来谁与愁时把钓丝销永日鱼儿亦得两三头
　　丙辰夀国举兄
　　是间南极老人星乔木脩篁亦有情直向朱明为后殿不随黄落入秋声儿孙衮衮看新出兄弟团团得晚成笑阅世人心事短却从黄老问长生
　　送长溪髙国楹从学朱元晦
　　洛学今无恙东南属此翁从游虽已晚趣向竟谁同一第收良易遗经语未终归期定何日我欲叩新功
　　以两鹤寿薛象先
　　日与山农共一防不应家有四乗轩殷勤分送平斋下为看蟠桃熟几年
　　重阳日寄瑞安留宰留宰以是日宴新第人并见招不及赴
　　落帽沾衣总失真追随茰菊亦劳神酒无肴核依然好家有溪山岂是贫沆瀣从空来夜气青随处际秋旻不知此是登髙否为问慈恩塔上人
　　和林宗易菊花韵
　　一岁所余秋有几重阳偏与老相催每怜白髪能长健虽爱黄花亦懒栽好景游从须好友新诗风味似新醅人生适意无过此恣听东篱早晏开
　　和沈仲一北湖十咏
　　北湖只隔岭头云谁在湖边问讯人若得小舟通我过雨晴须破半时辰
　　右北湖
　　人去岷峨水自流豫章三字竟沈浮懐人好上层楼看木落山寒不肯秋
　　右豫章阁
　　可爱南山与北山北山上有斗芒寒碧云归尽人何在更卷珠帘到夜阑
　　右仰止亭
　　平平下语及云管学到诗人岂不难莫似【阙】人大芳防湘波千古诉椒兰
　　右药房
　　一年曾得几畨圎恨不骖鸾上广寒占得波光须细翫恰闻沧海已狂澜
　　右穆波亭
　　欲来花底竟差池我有佳名谁与归翼日看花天一色狐裘犹自织寒机
　　右粹白堂
　　借无舟楫亦褰裳目断蒹葭水一方今夜不来同剪韭隔山明日事茫茫
　　右迟客台
　　萱草须锄莫放深竹须剪伐待成林一花一叶皆相附要使儿孙识此心
　　右萱竹堂
　　纷纷万木尽西风独立霜林我御冬泽畔无人谁着语止斋但防紫泥封
　　右楚颂亭【余雅爱颂橘之语仲一欲以名其亭一日出所蔵潜邸颂橘二字遂改今名】
　　看花只为雨愁人一片才飞减却春独此得春无尽蔵毎于愁外见精神
　　右宜雨亭
　　周宣义三子仲敏明【阙】幼谨同年登第因以前韵奉寄
　　营营浮俗赝还真孰与传经妙入神一榜及看三子贵数椽能忍十年贫自将弧矢书闾史便使氷渊诵小旻家学如君今有几殷勤罗拜我何人
　　再次韵简新第诸人
　　行酒何如温太真风流元不鄙钱神扁舟容我归来老一子令人买得贫虽有羣仙来月窟欲扶衰力上霜旻吾今已定渔樵约勋业烦公一辈人
　　送瑞安尉林叔全尊人还乡
　　论交海内略飘零最晚相看却有情不以一经夸鲁谚自于二子识徐卿橘香賸与蜂衙晚麦信急催鸠唤晴天气正佳归恰好莫将愁思为空名
　　送林叔全秩满归四明
　　三年絶境兴谁同鸡呌桑巅犬巷中但欲户庭多暇日不将鞭扑奏肤公相期霄汉抟风翮每见灯花缀玉虫此去逢人台阁上丁寜莫道止斋翁
　　送雪庵瑾禅师还山
　　五马逢迎甚濶踈满朝问讯近何如诸公极有迟留意一日连收竟别书佛法盛衰千刼后人生老壮百年余向来游旧今亡恙愿得斯人尚起予
　　周和叔通判雪寒索酒戯用来韵以将朋尊
　　持杯虽念故人寒欲予还不似印刓此债岂应行处有麯春何日寄云安【和叔入蜀故云】
　　奉和周蕃伯用王道夫韵二章见寄
　　森森万木一精庐黄巻青灯自巻舒却肯追随三舎逺不论闻问十年踈遗贤公已长懐玉老圃吾方欲荷锄安得谢岩题壁处一尊相伴看芙蕖
　　论定千年后心寛万事平吾方惭防伎安敢道鸿冥门户虽人境溪山亦世情半天乔木立尽日好禽鸣
　　寿叔祖母【与先人同生】
　　三阳昨夜转洪钧凤歴今年又纪寅再拜与君觞寿母更生犹我面先人儿孙夹侍浑忘数梅栁前陈不记春从此常为汤饼主賸看诸妇抱麒麟
　　东阳杜季髙逺访诗以送之
　　当世关衰壮斯文看合离强餐吾岂敢后防子何期村落秋弥好溪山晚最宜逢人相问讯所欠更能诗
　　春日和林宗易韵
　　白与红兼尽落梅小园独步日千回浮空晓色临无际排闼春光拨不开学语新禽更后啭铺茸细草雨边来却怜追逐今无力放下帘钩就麝煤
　　移花
　　樱栁初无素与蛮可将何物伴身闲欲栽花木千余本但春风还未还
　　送花还宗易
　　酷爱看花懒种花知心惟有故人家花开分送花残取娱老扶衰度岁华
　　游鸣山寺徐一之兄弟载酒即席和其韵
　　惰归春力不胜驱风雨尚愁人掺裾掠尽残红前日树催还新绿去年畬相将兴尽随花屧赖有朋来载酒车但得从今身尚健吾乡风物胜匡庐
　　和徐叔子用林宗易韵见示
　　相过风雨独何欤校酒论文已不如方信深交相恋嫪却因衰退更踌躇吟生池草书成束饮落檐花醉堕车明日待随公等去我头应始自今梳
　　和徐叔子劝农韵呈留宰
　　亲从蓑笠问饥寒赴愬人人得犯顔更向棠隂聊憩茇要令粒食共鲜艰身归雨露司存后诗在山川刻画间饱飰之余能细和止斋应有几年闲
　　游金岙赵园赋海棠梨花呈留宰
　　海棠故作十分红梨更超然与雪同文物英华周盛事风流逺晋余风
　　赴留宰寳坛之集因和蕃叟弟赵园韵
　　一枝才放前村雪一线初开爱日天潘县风流凡五客赵园名字亦千年可无能赋如难弟恨不曾来有尉仙待得中兴用循吏更于此地设离筵
　　示留宰
　　县楼即日气横空施及观潮亦奏功曾上石岗看蚁穴当图一饱到山农
　　或以诗送来禽次韵奉酬
　　连年栽树未成隂赪实堆盘慰我心手把新诗堪永日休夸法帖送来禽
