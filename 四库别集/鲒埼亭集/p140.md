<!-- { "loadSidebar": true } -->
　　太保钱忠介公遗文旧分三集其正气堂集则乙酉六月以前之作也越中集则倡义以后画江一年中作也南征集则乘桴以后三年中作也正气堂集尝刻诗百十首而未就越中集尝刻奏疏数十首而未就南征集则閟本也戊子以后公仲弟退山侍御藏之展转柳车复壁之闲未几季弟推官航海取正本以行仅存副本推官死而正本失侍御奔走衣食丧失者多所余止二十卷侍御合之为一集以付其子浚恭属以谨收笥箧卽至亲密友不可出示故世莫得而见也而予家自先赠公崎岖桑海所摭拾同事诸公文字其中颇有忠介之作予年来搜讨故国遗音亦闲或得所未有于是浚恭捧其先集来与予互相雠校增补予惊喜不胜不知何以得此于浚恭也顾以为卷帙不如仍前分集之善按年征事惟分集易于有考非敢妄改侍御定本乃依忠介之旧耳于是编次正气堂集为八卷越中集为二卷南征集为十卷附以碑记传记及葬录共四卷通为二十四卷以归浚恭呜呼文丞相指南集杜诸编后世奉为德佑以后三朝史料陆丞相海上日录君子惜其不传忠介之集文陆之遗音也正气堂集在未经倡义之先然读丁孟荣传则知公之蒿目于诸将也读诗注所载福藩被祸宰执委诸气数之说则知公之切齿于诸相也读与堵牧游高玄若书则知公之叹息于诸牧守令长也至苏松之民焚从逆诸家当事治之而公尙以为当少原其心则公平日之所素定者何如欤而丙戌以后之作无论矣自明之季吾郷号称节义之区其可指而数者四十余人而惟忠介曁苍水二家之集得传其余如睂仙彤庵跻仲笃庵长升嘿农幼安诸公葢四十余人中之表表者或不过断简残编或幷只字不可得则是二家之集不亦与球璧同其矜贵也欤退之诋张许两家子弟庸下不能表章先世名德今浚恭行年七十舌耕代食而凛然时以流于张许子弟为忧蝇头小字表章先世之遗文而名德所著因遗文而益烂使退之见之亦当为之欣然更于三集之首弁以年谱使厘然有考焉

　　○张尚书集序

　　尚书诗古文词皆自丁亥以后才笔横溢藻采缤纷大略出华亭一派明人自公安竟陵狎主齐盟王李之坛几于阨塞华亭陈公人中出而振之顾其于王李之绪言稍参以神韵葢以王李失之廓落也人中为节推于浙东行其敎尚书之薪传出于此及在海上徐都御史闇公故与人中同主社事而尚书壬午齐年也是以尙书之诗古文词无不与之合虽然尚书之集日星河岳所锺三百年元气所萃也而予以艺苑之巵言屑屑考其源流之自陋矣呜呼古来亡国之大夫其音必凄楚郁结以肖其身之所渉歴葢亦不自知其所以然者也独尚书之著述噌吰博大含钟应吕俨然承平庙堂巨手一洗亡国之音故闇公之序欲以尚书所作而卜崦嵫之可返此其故良有不可解者岂天地闲伟人固不容以常例论耶当是时以蛎滩鳌背为金汤以鲛人蜑戸为丁口风帆浪楫穷饿零丁而司隶威仪一线未绝遗臣故吏相与唱和于其闲其遇虽穷其气自壮斯其所以为时地之所不能囿耶呜呼尚书之集翁洲鹭门之史事所征也吾闻尚书旣被执籍其居无所有但得笺函二大簏皆中原荐绅所与往来送入帅府荐绅辈惧遣说客请帅焚之帅府亦恐摇人心如其请投之一炬火旣息有二残册耿耿不可爇左右异而视之则尚书之集也说客因窃置怀而出遂盛传于人闲呜呼尚书之身可死集不可泯杀其身者梁父亢父所以成一代之纯忠存其集者祝融吴回所以呵护十九年之心气夫孰非天之所为哉乃为诠次审定其奏疏书檄诸种曰冰槎集其古今体诗曰奇零草曰采薇吟其已亥纪事曰北征录共十二卷附以郷荐经义一卷予又为作诗话二卷年谱一卷以详其集中赠答之人与其事云

　　○周先生囊云集序

　　囊云先生逃禅而不肯上堂嗣法高公檗庵所以序之巳极详矣当时如林阁学增志方阁学以智熊给事开元皆逃禅之最有盛名者然不能不为君子所讥囊云夐乎上矣然吾读其集则佛语何其多也曰此特其悲愤之放言耳夫屈子之为文也其言至于杳冥荒诞而不可诘先生之佛语亦犹是也若其志吴太常墓则足以见其忠孝渊源终身自谓负师者正其不肯负国者也志邵尚书墓直笔廪然其答王观察书尢世人所传诵其小者如不为高祖东蕃府君乞入乡校文字亦足以矫末俗予尝见郑所南谬余集其中多佛语几与先生同要之皆非释门所得收拾先生诗亦自成一格旧所定卷次未当今其雕本巳焚于火予乃为复位之文二卷诗二卷而序之于其端

　　○观日堂诗集序

　　春明先生观日堂集六卷前太常林公序之董晓山先生又序之巳足以尽先生之诗而先生之子经旦属予重为论定呜呼宋谢皋羽作独行之士月表又选天地闲集葢传其人卽思传其言也先生之人独行表中人也先生之诗天地闲集中诗也今世好古之人其于皋羽一辈流连不置为之考索其生平搜寻其著作而如先生者其遗行固不甚表章于世其遗文亦无过而问者可不为之痛心欤华亭之二陆其才非流辈所几赧焉人洛至使人大呼其祖父之名以问之而不自媿不知问者之深心也先生偕其兄力持苦节以不媿世臣之后今读其诗泪痕隐隐行墨闲是岂华亭之所可及哉然而自先生丧失其家窭贫日甚经旦亦老病叹诸孙之不学故以遗集属予望为传之其亦可谓不忘其父者矣未知予文之力其能不负斯诺否也先生之与予家交谊最笃先族祖苇翁尝贷金于先生因请以百尺西楼七闲归之未及致而苇翁以国难死先生以其同袍泽也以劵来归葢其义襟若此乃予为先生作阡表巳备书其大节顾于吾家之事阙焉因序先生之集而见之

　　○董戸部擥兰集题词

　　董戸部官江东其不屈于悍帅南雷先生作志铭详之矣于其擥兰集则略焉岂知戸部之大节读其集尢令人泪淫淫下也戸部少受业于漳海讲学大涤山房中其所著易学葢犹漳海之绪言也倪文正公见其文大称赏之七上公交车不第会稽之栖令之司饷几至杀身国亡遯迹荒郊甬上遗民极盛诗文亦极盛顾或笔力不足达其悲愤之意至于忼慨淋漓莫有过戸部者屈宋之骚陶公之诗方谢之游记皆荒唐绵渺故谬其词未尝敢颂言不讳也而戸部恣其胸中所欲言是在古今亡国大夫文字中独成一格不祗同时诸公所不逮也戸部于是集晚年手书装潢极精题之曰擥兰帖未尝示人其孙胡骏藏之箧中而胡骏岀游是集为人携去予访之未遇偶于陆丈书库中得其藁本磨糊漫漶亟喜而钞之其五哀诗七哀诗舟山九歌六烈传文笔最壮余亦皆哀挽之作为多可当江东一小史也呜呼由丙戌迄甲辰戸部之偃息衡门者一十九年孰知其昕夕悲恸如此者乎而戸部犹痛自刻责谓当时陈玄倩余武贞奋愤自溺何死不可共殉腼颜一误谬于千里中夜耻之抑何其报国之欿然常不足也王留之辈其亦可媿死也矣姚江邵给事之詹之仕江东也诸野乘中无称焉今读戸部挽诗盛称其建义之功借箸之策钱塘旣破悲愤发疽而死哭之甚哀是又一异闻也幷纪之以质越中之熟于旧事者

　　○冯侍郞遗书序

　　冯侍郞簟溪集巳不传而其所为兰易二卷兰史一卷鞠小正一卷自课一卷眞至会约一卷先赠公书库中有之或曰侍郞中兴十二论尚有存者而求之未得乃钞得姚江黄氏所作墓志吾郷董戸部次公所作簟溪始末皆幷入焉兰易以十二辟卦为经故附之以十二月令而又有十二翼为传托言受之鹿亭田父其言兰草今生大江以南者皆非屈骚所树所纫然如汉高奋迹徒步系统三代天下所君则卽眞矣何伪之有必将求所谓九畹十亩者而种之皆反古之僇民也其言之愤而怪如此兰史先之以九品之表有本纪有世家有列传有外纪有外传以为使非兰而拟于兰者隶于兰焉其言又与兰易相反鞠小正托言陶公所著谓陶公以秋九月为正卽不奉宋正之微旨黄者魏统之色也晋所受代子灭则思母故宋运当用魏德胜之抑鞠之为言穷也华事至此而穷则其言更诞而无征呜呼屈宋之悲郁亦尝荒唐其词以自抒写而侍郞之寄意则几入于无何有之乡而出之亦巳过矣自课一卷国难前所定读书之程也眞至会约一卷则其诸父都御史所为而侍郞定其约者也附以上吴尙书笺则巳丑所作也先赠公题其下曰此其晚年手定之藁及覆审别本果稍异焉侍郞之被戮也黄氏墓志以为别将王升来降请导军以往侍郞以病不能行在灌顶山中升竟得之高氏雪交亭集亦同而云不久王升亦伏诛独董氏所记谓出于麾下陈甲旣降复归侍郞推心不疑遂为内应被执于仗锡之三官寺予参考旧闻则墓志是也呜呼以侍郞之梗命圣朝不得不戮之以警多方而要之亦谅其心故降将卒遭丁公之诛侍郞有知其亦可以暝目矣

　　○陆大行环堵集序

　　陆大行遗集散佚于兵火之余者其嗣子携入京未几亦卒族父友仲先生故大行外孙也时亦客京亟携之归以与其孙又数十年而其家索予为序向尝闻之南雷先生以为先生葢陈同甫辛幼安之流其古文词鹏骞海怒意之所极穿天心月胁而岀之苦其才多使天假之年自见涯涘诗皆志意所寄媚势佞生市交游而作声色者未尝以词组污之及读先生遗集虽奇零非完本然想见其磊落英奇如遇之睂宇也先生尝言明季士习之坏以为少读书吴中朋友亲昵署其刺曰友而止未几而槪名以社犹无乖于丽泽也未几而更益以盟其后噉名者日多踵事者日出闻声肸蠁皆以此称谓张大其声气其盟主几若齐秦之欲自帝于东西署置同事名曰首勋摈排异巳谓之屏放狂惑至此播为乱气若澜倒堤决莫之堙塞而登莱孔有德之难渠魁遂亦以此相招集流寇因而效焉夫人必身无乱气而后可以理天下之乱故尝驰书宣城沈睂生相期禁絶而狂惑不可戸喻可叹也呜呼由先生之言推之葢隐然比当时坛坫之徒于盗贼至以此动色相戒明季士风可以想见而先生以布衣诸生窃窃然怀天下之忧是岂徒抽靑俪白求之文字闲者欤先生之死也以冯千戸之刺也当是时小朝廷如蜗战武人大君莫可婴也故朱阁部且死于方国安之手顾尚书死于贺君尧卽董戸部守谕亦几死于王之仁以先生之芒角岂得免乎吾又叹有明之儒者大率迂阔而乏才使得如先生者早据时位而有为未必无补于天下乃以三舍斋长困于贤书垂老得售而沧海扬尘书生报国不能以赤手搏虎狼身名与之俱毙岂不悲夫先生之文六卷诗二卷予稍为沙汰其应酬之作定为文四卷而诗无所删焉先生尝与先宗伯公子非堂先生读书竹洲其后订为婚姻而集之得存亦以吾家则序之者莫予苦也

　　○朋鹤草堂集序

