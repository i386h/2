<!-- { "loadSidebar": true } -->
　　魏文帝嘲咨曰吴主颇知学乎咨曰吴王浮江万艘帯甲百万任贤使能志存经略虽有余闲博览书传厯史籍采竒异不效书生寻章摘句而已帝曰吴可征不咨对曰大国有征伐之兵小国有备御之固又曰吴难魏否咨曰带甲百万江汉为池何难之有帝问曰吴如大夫者防人咨曰聪明特达者八九十人如臣之比车载斗量不可胜数咨频载使北人敬异权闻而嘉之拜骑都尉咨言曰观北方终不能守盟今日之计朝廷承汉四百之际应东南之运宜改年号正服色以应天顺民权纳之
　　鲁肃对吴主佐桓文之功【字子敬权因议曰今汉室倾危四方云扰孤承父兄余业思有桓文之功君旣惠顾何以佐之肃对曰】
　　昔高帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务勦除黄祖进伐刘表竟长江所极据而有之然后建号帝王以图天下此高帝之业也权曰今尽力一方冀以辅汉耳此言非所及也
　　朱育对濮阳兴【防稽典録曰孙亮时有山隂朱育仕郡门下书佐太守濮阳兴正旦宴见掾史言次问太守昔闻朱颍川问士于郑召公韩吴郡问士于刘圣博王景兴问士于虞仲翔尝见郑刘二答而未覩仲翔对也钦闻国贤思覩盛美有日矣书佐寜识之乎育对曰】
　　往过习之昔初平末年王府君以渊妙之才超迁临郡思贤嘉善乐采名俊问功曹虞翻曰闻玉出昆山珠生南海逺方异域各生珍宝且曾闻士人叹美贵邦旧多英俊徒以逺于京畿含香未越耳功曹雅好博古宁识其人邪翻对曰夫会稽上应牵牛之宿下当少阳之位东渐巨海西通五湖南畅无垠北渚浙江南山攸居实为州镇昔禹会群臣因以命之山有金木鸟兽之殷水有盐鱼珠蚌之饶海岳精液善生俊异是以忠臣继踵孝子连闾下及贤女靡不育焉王府君笑曰地势然矣士女之名可悉闻乎翻对曰不敢及远略言其近者耳往者孝子句章董黯尽心色养丧致其哀单身林野鸟兽归怀怨亲之辱白日报雠海内闻名昭然光着太中大夫山隂陈嚣渔则化盗居则让邻感侵退藩遂成义里摄养车妪行足厉俗自扬子云等上书荐之灿然传世太尉山隂郑公清亮质直不畏彊御鲁相山隂钟离意禀殊特之姿孝家忠朝宰县相国所在遗惠故取养有君子之謩鲁国有丹书之信及陈宫费齐皆上契天心功德治状记在汉籍有道山隂赵晔徴士上虞王充各洪才渊懿学究道源著书垂藻络绎百篇释经传之宿疑解当世之槃结或上穷隂阳之奥秘下据人情之归极交阯刺史上虞綦毋俊拔济一郡让爵土之封决曹掾上虞孟英三世死义主簿句章梁宏功曹史余姚曹驷勲主簿向章郑云皆敦终始之义引罪免居门下督盗贼余姚伍隆候主簿任光章安小吏黄他身当白刄济君于难扬州从事句章王脩委身授命垂声来世河内太守上虞魏少英遭世屯蹇忘家忧国列在八俊为世英彦尚书乌伤杨乔桓帝妻以公主辞疾不纳近故太尉上虞朱公天姿聪亮钦明神武防无失谟征无遗虑是以天下义兵思以为首上虞女子曹娥父溺江流投水而死立石碑纪炳然着显王府君曰是旣然矣颍川有巢许之逸轨吴有泰伯之三让贵郡虽士人纷纭于此足矣翻对曰故先言其近者耳若乃引上世之事及抗节之士亦有其人昔越王翳让位逃于巫山之穴越人薰而出之斯非泰伯之俦邪且泰伯外来之君非其地人也若以外来言之则大禹亦巡于此而葬之矣鄞大里黄公洁已暴秦之世高祖即阼不能一致惠帝恭让出则济难徴士余姚严遵王莽数聘抗节不行光武中兴然后俯就矫首不拜志凌云日皆着于传籍较然彰明岂如巢许流俗遗谭不见经传者哉王府君笑曰善哉话言也贤矣非君不着太守未之前闻也濮阳府君曰御史所云旣闻其人亚斯已下书佐宁识之乎育曰瞻仰景行敢不识之近者太守上虞陈业洁身清行志怀霜雪贞亮之信同操柳下遭汉中微委官弃禄遁迹黟歙以求其志高邈妙踪天下所闻故桓文遗之尺牍之书比竟三高其聪明大略忠直謇谔则侍御史余姚虞翻偏将军乌伤骆统其渊懿纯德则太子少傅山隂阚泽学通行茂作帝师儒其雄姿武毅立功当世则后将军贺齐勲成绩着其探极秘术言合神明则太史令上虞吴范其文章之士立言灿盛则御史中丞句章任爽鄱阳太守章安虞翔各驰文檄晔若春荣处士邓卢叙弟犯公宪自杀乞代吴宁斯敦山隂祁庚上虞樊正咸代父死罪其女则松杨柳朱永宁瞿素或一醮守节丧身不顾或遭宼刼贼死不亏行皆近世之事尚在耳目府君曰皆海内之英也吾闻秦始皇二十五年以吴越地为防稽郡治吴汉封诸侯王以何年复为郡而分治于此育对曰刘贾为荆王贾为英布所杀又以刘濞为吴王景帝四年濞反诛乃复为郡治于吴元鼎五年除东越因以其地为治并属于此而立东部都尉后徙章安阳朔元年又徙治鄞或有宼害复徙句章到永建四年刘府君上书浙江之北以为吴郡会稽还治山隂自永建四年岁在己巳以至今年积百二十九岁府君称善是岁吴之太平三年岁在丁丑


　　三国志文类巻三十六
　　钦定四库全书
　　三国志文类巻三十七
　　议
　　魏
　　太祖拒王芬等谋废立议【冀州刺史王芬南阳许攸沛国周旌等连结豪杰谋废灵帝立合肥侯以告太祖太祖拒之芬等遂败魏书载太祖拒芬辞曰】
　　夫废立之事天下之至不祥也古人有权成败计轻重而行之者伊尹霍光是也伊尹怀至忠之诚据宰臣之势处官司之上故进退废置计从事立及至霍光受托国之任籍宗臣之位内因太后秉政之重外有羣卿同欲之势昌邑即位日浅未有贵宠朝乏谠臣议出密近故计行如转圜事成如摧朽今诸君徒见曩者之易未覩当今之难诸君自度结众连党何若七国合肥之贵孰若吴楚而造作非常欲望必克不亦危乎
　　曹髦帝王优劣议【帝宴羣臣于太极东堂与侍中荀顗尚书崔赞袁亮钟毓给事中中书令虞松等并讲述礼典遂言帝王优劣之差帝慕夏少康因问荀顗等曰】
　　有夏旣衰后相殆灭少康收集夏众复禹之绩高祖拔起陇亩驱帅豪隽芟夷秦项包举防内斯二王可谓殊才异略命世大贤者也考其功德谁宜为先顗等对曰夫天下重器王者天授圣德应期然后能受命创业至于阶縁前绪兴复旧绩造之与因难易不同少康功德虽美犹为中兴之君与世祖同流可也至如高祖臣等以为优帝曰自古帝王功德言行互有高下未必创业者皆优绍继者咸劣也汤武高祖虽俱受命贤圣之分所览悬殊少康殷宗中兴之美夏啓周成守文之盛论德校实方诸汉祖吾见其优未闻其劣顾所遇之时殊故所名之功异耳少康生于灭亡之后降为诸侯之﨑岖逃难仅以身免能布其德而兆其谋卒灭过戈克复禹绩祀夏配天不失旧物非至德宏仁岂济斯勲汉祖因土崩之势仗一时之权专任智力以成功业行事动静多违圣检为人子则数危其亲为人君则囚系贤相为人父则不能卫子身没之后社稷防倾若与少康易时而处或未能复大禹之绩也推此言之宜高夏康而下汉祖矣诸卿且论详之翌日丁已讲业旣毕顗亮等议曰三代建国列土而治当其衰弊无土崩之势可怀以德难屈以力逮至战国彊弱相兼去道德而任智力故秦之弊可以力争少康布德仁者之英也高祖任力智者之隽也仁智不同二帝殊矣诗书述殷中宗高宗皆列大雅少康功美过于二宗其为大雅明矣少康为优宜如诏防赞毓松等议曰少康虽积德累仁然上承大禹遗泽余庆内有虞仍之援外有靡艾之助寒浞谗慝不德于民浇无亲外内弃之以此有国葢有所因至于汉祖起自布衣率乌合之事以成帝者之业论德则少康优课功则高祖多语资则少康易校时则高祖难帝曰诸卿论少康因资高祖创造诚有之矣然未知三代之世任德济勲如彼之难秦项之际任力成功如此之易且太上立德其次立功汉祖功高未若少康盛德之茂也且夫仁者必有勇诛暴必用武少康武烈之威岂必降于汉祖哉但夏书沦亡旧文残缺故勲美阙而罔载唯有伍员粗述大略其言复禹之绩不失旧物祖述圣业旧章不愆自非大雅兼才孰能与于此向令坟典俱存行事详备亦岂有异同之论哉于是羣臣咸悦服中书令松进曰少康之事去世久逺其文昧如是以自古及今议论之士莫有言者德美隠而不宣陛下旣垂心逺鉴考详古昔又发德音賛明少康之美使显于千载之上宜録以成篇永垂于后帝曰吾学不博所闻浅狭惧于所论未获其宜纵有可采亿则屡中又不足贵无乃致笑后贤彰吾闇昧乎于是侍郎钟会退论次焉
　　荀彧粮尽议【太祖保官渡袁绍围之太祖军粮方尽书与彧议欲还许以引绍彧有此议】
　　今军食虽少未若楚汉在荥阳成皋间也是时刘项莫肯先退先退者势屈也公以十分居一之众画地而守之扼其喉而不得进已半年矣情见势竭必将有变此用竒之时不可失也太祖乃住遂以竒兵袭绍别屯斩其将淳于琼等绍退走
　　又寝复九州议【太祖拔邺领冀州牧或説太祖宜复古置九州则冀州所制者广大则天下服矣太祖将从之彧有此议】
　　若是则冀州当得河东冯翊扶风西河幽并之地所夺者众前日公破袁尚禽审配海内震骇必人人自恐不得保其土地守其兵众也今使分属冀州将皆动心且人多说闗右诸将以闭关之计今闻此以为必以次见夺一旦生变虽有善守者转相胁为非则袁尚得寛其死而袁谭怀贰刘表遂保江汉之间天下未易图也愿公急引兵先定河北然后修复旧京南临荆州责贡之不入则天下咸知公意人人自安天下大定乃议古制此社稷长久之利也太祖遂寝九州议
　　贾诩追退军议
　　太祖征张绣一朝引军退绣自追之诩谓绣曰不可追也追必败绣不从奏进兵交战大败而还诩谓绣曰促更追之更战必胜绣谢曰不用公言以至于此今已败奈何复追诩曰兵势有变亟往必利绣信之遂收散卒赴追大战果以胜还问诩曰绣以精兵追退军而公曰必败退以败卒击胜兵而公曰必克悉如公言何其反而皆騐也诩曰此易知耳将军虽善用兵非曹公敌也军虽新退曹公必自断后追兵虽精将旣不敌彼士亦锐故知必败曹公攻将军无失防力未尽而退必国内有故已破将军必轻军速进纵留诸将断后诸将虽勇亦非将军敌故虽用败兵而战必胜也绣乃服
　　夏侯时事议
