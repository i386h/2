<!-- { "loadSidebar": true } -->
　　一时律吕韵金丝用播中和乐职诗所喜玳筵重啓日还当璧月再圎时【前月十六日燕】伊凉聒夜铿千杖兰蕙回春艳十眉明月酒醒还得句东游夸与大堤儿【十四日宴来日徃襄阳】
　　宴新守致语
　　浙水淮山脗风期之不隔隼舆泥轼同山郡之来游已谐聫事之欢偶缔合符之契佳哉乐事秩此初筵恭惟判府寺正擢秀相门蜚英仕路笔端亹亹鄙时流纎艳之文胷次陈陈俨祖武经纶之业小谢承明之直暂分刺史之符竹马争迎岂容暖席金鼇髙步行复陞华通判朝奉儒术起家州麾贰政兴孙秦之后力追蹑于典刑厠召杜之旁更平分于风月兼属印章之授受可孤樽爼之劝酬笑语生春倐云头之閤雨笙歌聒夜溢帘额之漂香少答舆情共拌沉醉某等叨居乐籍仰奉绮筵不揆疎芜聊陈口号
　　相门贤裔圣门儒锦席葩罗庆合符天敛沉隂输瑞霭月衔清影照氷壶鸾胶宻应锵金奏麟脯何妨荐玉腴闻道山城观盛事一时歌舞溢通衢
　　任满交割倅事致语
　　题舆支郡聿观条教之新设醴芳辰庸缔子孙之契亶为胜践有肃初筵某官髙视时贤优绳祖武诸公鹗荐手已种潘县之花万里鹏程符尚佐汉廷之竹仁声所暨春意交孚某官百舎效官二年抚俗涂歌里咏尚前人不扰之风吏政民庸踵古者告新之义一樽于乐四美云并妙舞清歌试新飜于北里嘉肴防酒判聫步于醉乡某等云云
　　黄堂氷峙两飞仙不遣纎尘到绣筵龙麝香中挥玉尘蕙兰丛里釂金舡即今别乗符初合伫看丹墀璧再聫来嵗凉飔生殿阁帝觞同捧聴钧天
　　任满交割郡事致语
　　拥州麾而承乏两绶兼纡陈燕席以告新多仪再举茂惟胜日庸罄清欢某官辈古硕儒钟天间气皇朝勲业之裔绰有典刑圣世功名之躔伫光彞鼎小稽贤业俯佐郡符某官臭味不殊交承连好教条攸领宁惟风月之平分意气所倾共看埙箎之合奏敞南风之馆宇倒北海之樽罍凉溢帘旌香生谈尘举觞交命未容舞困以歌阑倒载言归更待河倾而月堕某等云云
　　星屏已喜一樽俱嗣啓芳筵合郡符袅枭细香生玉醴飔飔凉吹度氷壶锦纹旋明回雪云影依微覔贯珠乗醉言分当卜夜火城璧月共通衢
　　燕乡守致语
　　枉贤侯之驾下逮幽人泛上已之觞庸修故事允谓一时之盛不难四者之并有侈初筵增光前载某官清朝栋榦緑发神仙聫肺腑于九重蕴胷竒于千古褰帷问俗暂颁汉殿之诏条补衮致君行厠舜廷之元凯而徳若不足势忘自尊回轩畧席户之卑适馆笃缁衣之好肯迂千骑俯共一樽追洛水之风流继永和之觞咏参议朝散须次俭幕燕居郑乡功名若将凂焉棋酒有足乐者不累不屈仲元居夷惠之间载欣载奔陶翁竟羲黄之上况事贤之有素兹成室之云初屈二千石之严威为七十翁而迂步挹光风之转蕙俯流水以秉兰擘防稽之吟笺未妨卜夜欹庾凯之醉帻正用醻春某等叨备伶伦喜承燕衎敢陈口号聊佐清欢
　　胡床玉尘锦囊诗賔主风流此一时玳席邀欢酬令节羽觞湛碧转微漪绮罗围外香风逺弦管声中漏刻迟莫道兰亭已陈迹胜游端复嗣芳规
　　上梁文
　　懐莒堂上梁文
　　上过秦之论起殿官曹营懐莒之堂归编户籍蚕三眠而欲茧鹤千载以还家小寛勃磎敢谓轮奂长翁老子为儒甚晚与世无堪阙罢亚之供耕羡匏瓠之有处局栖龙具动捋虎须服原夫涂抹之劳防名科甲耐穷鬼揶揄之辱妄意事功俯仰桔橰漂零萍梗名缰利鎻悟大块劳我以生酒防文期盖作吏此事便废幸收晚节归托故栖苟禄无庸仕不偕于百雉受防得所赋劣缀于下枭草草创五十楹堇堇着四百指小酬左飡右粥之愿亦息上雨傍风之嗟髙卧北办长日搜诗之课徐行南陌试平生种树之书夫何求哉不啻足矣可无着语用谂陞梁行且落成聊兹善颂
　　抛梁东焕防巍谯鼓角雄千骑肯来观水薤府公真有古人风
　　抛梁南横前江影晓涵涵端复与翁供藻思老来吟兴尚骖驔
　　抛梁西湖天千顷莹玻瓈亦想龙公欢喜甚明珠昨夜吐晴霓
　　抛梁北满眼齐州旧封域有斧无柯古到今轮囷空蕴平戎防
　　抛梁上依稀太乙低仙仗炉香知我正繙经不妨借与青藜杖
　　抛梁下妇织儿耕有余暇但令泛盎无阙供长与比邻咏多稼
　　伏愿上梁之后享不危之安骈无祸之福诗书夀脉有跨灶之佳儿棋酒欢情无骂座之恶客容散人于盛世全乐事于暮涂
　　定海县防事上梁文
　　古县修营务先所急舆情恱向功奏不迟免覆压之为虞歘观瞻之有伟知县生涯鐡砚老境铜章抚黄童白叟之愚视如族属用柱后惠文之事御以圣经暨阅再朞大孚众意岂止赋输之粗办抑惟号召之乐从念墙宇之倾摧坐货财之窘匮积六十三年之久置莫任朴斵之劳厯二三十政之余率苟度嵗月而去第惴惴而引日居磔磔而有声虽云东拄以西撑曷救上漏而下湿岂容老朽复避嫌疑思蛊饬于端姑鼎新于防事规模素定才烦頥指之勤材用毕臻翕见子来之助今倡兴于大役余有俟于后贤片瓦尺椽初不形于嗟怨震风凌雨当未沫于帡幪尚来者之兴懐冀嗣兹而有作爰差胜日肇举脩梁敢采公言用陈善颂
　　抛梁东蓬瀛珠阙贝为宫仙曹集处应回首定指尘劳笑此翁
　　抛梁南山影江光映蔚蓝唤渡行人逢野老应收拙政入丛谈
　　抛梁西水夹田畴一带齐他日地毛龟拆处如今翠羽望中迷
　　抛梁北后海风停湛平碧天骄不敢望南天万灶烟青旗影直
　　抛梁上楚氛尽扫瞻清旷日驭舒迟黄道明太平未信真无象
　　抛梁下民区富乐官多暇比栉囷仓騐屡丰连甍弦诵知皇化
　　伏愿上梁之后民情安妥县计丰滋弦奏武城庸务本原之政人游建徳指须富庶之期俾他日华黍诗靡容専美庶将来循吏传一无愧辞是所谓吉无不利乐不可支
　　激犒库上梁文
　　邮郡要冲城隂都防积年蛊谩余酤肆之虚名千柱鼎新倐骇市区之壮观收功有自为计无穷某官悃愊无华抚绥多暇中和布政挽升平气象之回夙夜究心尽经久公私之利驩謡载路朽蠧一新丽谯雄郡圃之西已干云而屹立酒市压城闉之北复不日以崇成庸浚利源以寛民力涂歌里咏不知畚筑之劳勤坐贾行商咸叹规模之巨丽是为创见髙掩前闻傥继加増葺之功则永为裕足之本岂徒醉乡千里之地建徳一时之民将龟日以落成兹虹梁之肇举可无善颂用纪公言
　　抛梁东日气葱昽碧海中闻道羣仙轻一醉得无笙鹤下蓬宫
　　抛梁南万井笙箫瑞色涵白塔丹霞霄汉上炯然金碧屹相参
　　抛梁西天外重湖天与低波底睡龙应矫首为翻明月吐晴霓
　　抛梁北路转防沟千古碧边风不遣一尘蜚信节年年驰使客
　　抛梁上鴈天云路饶清旷把杯当有谪仙人昂首髙吟企仙仗
　　抛梁下请驻香车羁寳马未妨醉卧月明中生世清欢本无价
　　伏愿上梁之后连甍佚乐百货阜通饮醇而相汉家尚冀曹装之小驻饱徳而器君子庶防周颂之嗣闻嘉与民编共陶徳政
　　临泽常住院上梁文
　　精蓝益焕秘殿鼎新抗凤岭以孤骞一踵升平之巨丽屹鹫峯之幻出四倾有众之瞻依境胜左方寺标常住自天嘉仪同防心舍宅肇基安众之区若给孤大士随喜布金首壮乞灵之地顷嗟寳刹倐堕劫灰纒净界之妖氛鞠福田之茂草迩遐万井悲唶一辞彼上人防年服劳大檀越一力喜舍什百有千万之积轮奂起污埤之余侈皇宋之椿龄祝延有在簉释迦之麑座竭蹶以趋凡属见闻肆同饶益迄今龟日爰上虹梁欲写欢心可无善颂
　　抛梁东矞云泛日晓曈曚遥知鹤背三山客奔骛来从献寳宫
　　抛梁南吴山越峤俨相搀参差影落清溪底千丈奔虬卧蔚蓝
　　抛梁西未多少广与天齐竺干教法宏金地端为含灵待指迷
　　抛梁北昌期偃伯边烽息少待氊裘渭上朝更须椽笔燕然勒
　　抛梁上黄道非烟俨仙仗天人闯首梵筵尊天风便旋天花漾
　　抛梁下麦浪揺揺覆平野佛慈帝力共难名试聴康衢讴咏者
　　伏愿上梁之后象教兴行龟圗昌炽续佛受命正法眼蔵之普传为国焚修太平君子之假乐十龄沐庆元之化一武同建徳之游


　　江湖长翁集巻四十
