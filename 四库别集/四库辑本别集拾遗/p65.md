<!-- { "loadSidebar": true } -->
 【《永乐大典》卷一万九千七百八十一「局」字韵，页八下引「董嗣杲庐山集」。(影印本第一百七十八册)】 
　　泊曹家沙
　　　其一
雪覆芦花障远郊，小舟不待起风抛。沙头只有三家住，烂草檐头两把茅。
　　　其二
行沙回望岸南头，迭迭层层雪积稠。民社一同犹是寄，故应羁迹此生浮。
　　　其三
险危屡涉尚未惯，沙上尽认家为曹。江空不见雨点大，船隘莫禁人语高。
　　　其四
远归谁道日辰误，小醉自觉精神豪。已誓孤褰脱世故，南山 【斗】  【豆】 底诛蓬蒿。
 【《永乐大典》卷五千七百七十「沙」字韵，页九下《仪真志》引「董嗣杲庐山集」。(影印本第六十册)】 
　蒲寿宬：《心泉学诗稿》六卷
蒲寿宬，泉州(福建)人。宋咸淳间，知梅州。宋亡降元，《八闽通志》称其居甲第。四库馆臣自《永乐大典》辑《心泉学诗稿》六卷。
现存《永乐大典》录：
蒲寿宬诗 【一条】 　蒲寿宬心泉学诗稿 【十一条】 
以上共十二条，馆臣漏辑者一条。
　　 【南村】 
每怀渊明老，昔欲居南村。诛茅结矮屋，种桑荫前轩。嘉蔬不盈掬，浊酒时一尊。客至如许行，惟爱神农言。
 【《永乐大典》卷三千五百八十「村」字韵，页十五上引「蒲寿宬心泉学诗稿」。(影印本第五十册)】 
　艾性夫：《剩语》二卷
艾性夫，据《四库全书总目》卷一六六考定，字天谓，抚州(江西)人，由宋入元，仕于元。四库馆臣自《永乐大典》辑《剩语》二卷。
现存《永乐大典》录：
艾性夫诗 【三条】 　艾性夫孤山晚稿 【一条】 
艾性夫剩语 【二十三条】 
以上共二十七条，馆臣漏辑者七条。
　　经语诗戏効唐子西
　　　其一
山径之蹊去去赊，荜门圭窦是谁家。其生色也草交翠，彼美人兮莲正花。
　　　其二
源泉混混出虚岩，桑者闲闲人已蚕。剪韭不妨千取百，种瓜且喜二生三。
 【《永乐大典》卷九百「诗」字韵，页二十一下引「艾性夫剩语」。(影印本第九册)】 
　　偶题
窗涵山影月初斜，门傍溪桥柳半遮。独客不眠春起早，一帘香雪嗅梨花。
 【《永乐大典》卷九百「诗」字韵，页二十一下引「艾性夫剩语」。(影印本第九册)】 
　　深村
索居无远兴，晚傍深村。涩水争道，桑空草托根。断桥回老马，熟果聚饥猿。解后僧同话，归来人掩门。
 【《永乐大典》卷三千五百八十「村」字韵，页十八下引「艾性夫孤山晚稿」。(影印本第五十册)】 
　　秋村
稻黄雁入蔗境，水落鹭过屠门。一片寒烟晚景，数声牧笛秋村。
 【《永乐大典》卷三千五百八十一「村」字韵，页五下引「艾性夫剩语」。(影印本第五十册)】 
　　陈庭翠水竹清处
晴波漾文绮，风篁弄家声。居然三市中，着此一段清。幽人自地偏，淡趣由天成。洗耳日以静，抱节日以贞。从君得三绝，与我增双明。
 【《永乐大典》卷一万四千五百四十四「处」字韵，页十八下引「艾性夫剩语」。(影印本第一百五十二册)】 
　　赠族子治鬼疾
瞠狞电目头蒙倛，两手握断青桃枝。丹符落火六丁走，白昼破柱神雷飞。何物尸虫作妖魅，敢上天庭聒天耳。坐俘心腹三彭仇，生馘膏肓双孺子。君不见，大巫擒鬼先擒王，质蹻猥琐不足当，请君为我祓不祥。疾驱威霆行鬼方，余力熙河鉏鬼章。
 【《永乐大典》卷二万三百十「疾」字韵，页十下引「艾性夫剩语」。(影印本第一百八十三册)】 
　赵文：《青山集》八卷
赵文，字仪可，一字惟恭，号青山。庐陵(江西)人。元刘将孙《养吾集》卷二十九《赵青山墓表》载：「年二十六，以宋永名贡景定甲子(一二六四)。」推其生年当为宋嘉熙三年(一二三九)。后入学为上舍，曾为文天祥幕僚。元程巨夫《雪楼集》卷二十二《赵仪可墓志铭》载：「延佑元年冬十二月葬宗于右，明年正月七日仪可亦卒。」则其卒年为延佑二年(一三一五)。四库馆臣自《永乐大典》辑《青山集》八卷。
现存《永乐大典》录：
赵文 【一条】 　赵仪可青山集 【三条】 　赵仪可青山稿 【五条】 
赵青山集 【一条】 　赵青山稿 【一条】 
以上共十一条，馆臣漏辑者一条。
　　题 【汪水云诗】 
读汪水云诗而不堕泪者，殆不名人矣。水云，杭人，善琴，尝以琴事慈元及王昭仪。暨国亡，亲见苍黄归附。又展转北行，道途所历，痛心骇目，不可具道。留燕日久，尚能和王昭仪歌诗。访文丞相楚囚中。三宫幸得不死，没者为青冢，存者为浮屠，皆史记所未有。盖昔人纥干山头之歌，「水西流朕东」之叹，「世世勿生天王家」之恨，一披史册，尚能感涕。君皆耳闻目见，又能写为诗，幽忧沉痛，殆不可读。今君已入名山，作黄冠师，飘然兴亡得丧之外。独留此断肠泣血，遗千古羞，然千古恨不知焉用此。昔雍门周以琴见孟尝君，不能令孟尝悲也。及为言千秋万岁后，宗庙必不血食。高台坏，曲池渐，坟墓下，婴儿竖子采樵者踯躅而歌其上，然后孟尝君泫焉承脸 【睫】 。周引琴而鼓之，孟尝泣涕增哀，若破国亡邑之人。况余亡国贱俘，未听君之琴，而先读君之诗，其泫焉承脸 【睫】 不已，不可禁矣。君谓余：「吾取琴为先生鼓之，何如？」余收泪而谢之曰：「止止。」庐陵赵文仪可。
 【《永乐大典》卷九百九「诗」字韵，页十四上引「赵文题」。(藏日本天理图书馆)按：此文又见于汪元亮《湖山类 稿》卷五(《武林往哲遗书》本)。】 
　杨宏道：《小亨集》六卷
杨宏道，字叔能。淄川(山东)人。金大定二十九年(一一八九)生。正大元年任监麟游酒税。四库馆臣自《永乐大典》辑《小亨集》六卷。
现存《永乐大典》录：
杨弘道词 【一条】 　杨弘道小亨集 【十九条】 
杨叔能诗 【七条】 　杨叔能小亨集 【十三条】 
以上共四十条，馆臣漏辑者十二条。
　　李太白诗
长庚昔入梦，名与少陵齐。陈隋诸作者，稍觉气焰低。轩昂傲权贵，反为嬖幸挤。璘也一青蝇，安能点白圭。采芝谢家英，白骨埋黄泥。
 【《永乐大典》卷九百二「诗」字韵，页二十一上引「杨叔能小亨集」。(影印本第十册)】 
　　效孟东野
闻昔有廉士，井饮投青钱。嗟余七尺身，眠食须人怜。夜归借卧榻，朝起寻炊烟。喟然长太息，俯仰羞前贤。曲肱一榻上，梦与汗漫期。或登高山颠，或步清溪湄。形开日已晏，身世交相悲。愿言长不寤，梦里心怡怡。我愿如蚯蚓，食土能充肠。我愿如鹪鹩，自然羽而翔。人生岂不贵，岁暮天雨霜。不知冬日短，但觉冬宵长。缊袍不息耻，恐污君衣裳。粝食不自难，恐辱君膏粱。青蝇点白石，白璧亦无光。一人向隅泣，一室皆感伤。
 【《永乐大典》卷九百二「诗」字韵，页二十一上引「杨叔能小亨集」。(影印本第十册)】 
　　读徐汉臣咏雪诗
　　　其一
颍守多宾客，玄冬燕赏时。聚星成故事，刻梓播妍辞。吾子追遐躅，儒官下绛帷。高吟三十韵，拟学二贤诗。
　　　其二
前朝阀阅有光辉，南国衣冠欲奋飞。两地因缘春梦断，百年事业壮心违。四民尖职士为最，数口无依谁与归。宾发苍浪五十一，天教去采故山薇。
 【《永乐大典》卷九百二「诗」字韵，页二十一上引「杨叔能小亨集」。(影印本第十册)】 
　　青梅
诗名籍籍何益，吾道悠悠可哀。莫谓闲身已老，齿牙不惮青梅。
 【《永乐大典》卷二千八百十「梅」字韵，页二十上引「杨弘道小亨集」。(影印本第三十六册)】 
　　东坡墨梅
玉溪轻蘸横斜枝，枝头淡月颦宫眉。短轴一幅有二绝，东坡画出西湖诗。
 【《永乐大典》卷二千八百十三「梅」字韵，页十一上引「杨弘道小亨集」。(影印本第三十六册)】 
　　空村谣
凄风羊角转，旷野埃尘腥。膏血夜为火，望际光青荧。颓垣俯积灰，破屋仰见星。蓬蒿塞前路，瓦砾堆中庭。杀戮余稚老，疲羸行欲倒。居空村问汝，何以供朝昏。气息仅相属，致词难遽言。往时百余家，今日数人存。倾筐长镵随日出，树木有皮草有根。舂磨沃饥火，水土仍君恩。但恨诛求尽地底，官吏有时犹到门。
 【《永乐大典》卷三千五百八十一「村」字韵，页六下引「杨弘道小亨集」。(影印本第五十册)】 
　　章谷村
洛南千户邑，章谷一家村。屏迹山川僻，无时雾雨昏。短檐垂苇箔，老树并柴门。日汲清泉饮，汲多常恐浑。
 【《永乐大典》卷三千五百八十一「村」字韵，页六下引「杨弘道小亨集」。(影印本第五十册)】 
　　 【清心堂】 
清心老人已仙去，家人洒扫清心堂。清心养德生百祥，后世有子如圭璋 【(其子才卿登进士第)】 。君不见，深中多数阻城府，自谓万事能周防，抚摩童稚涕泗滂。身后世结号风霜，清心老人思之详。
 【《永乐大典》卷七千二百四十「堂」字韵，页十二下引「杨叔能诗」。(影印本第七十一册)】 
　　寄邢彦忠
钳。安能走谒君，会合比蟨鹣。忆昔到郸城，肃拜见寿髯。南荣漉新酒，觞我临前檐。半酣出诗卷，句律麟经严。酌酒读君诗，取鱼熊掌兼。吟声流水滑，吻舌兵锋铦。君体为之动，真欢置虚谦。日驾一再周，长安见秋蟾。酷爱终南山，苍玉刻角尖。岂知君在下，密藻寒鱼潜。我亦寓穷巷，旅食唯虀盐。捧檄就拘絷，但未施
 【《永乐大典》卷一万四千三百八十三「寄」字韵，页九上引「杨叔能诗」。(影印本第一百四十九册)】 
　　寄云甫
马嘶人喧杂，适从何处来。坐谈恣胸臆，白日号风雷。有身不读书，荆棘荒灵台。籧篨戚施辈，但解沾残杯。吾子如大防，横遏狂澜回。士以气为主，豁达心胆开。闻之喜不寐，东望心悠哉。持正不苟合，于此观奇材。
 【《永乐大典》卷一万四千三百八十三「寄」字韵，页九下引「杨叔能诗」。(影印本第一百四十九册)】 
　　洧川县惠民仓题名记
洧水经宋楼镇东北一百五十里达于汴，会于蔡闸，而漕之便于陆运。于贞佑二年秋，筑惠民仓于镇东洧水之阳。至兴定二年，以宋楼镇为洧川县，置仓故也。仓之贮输，岁无虑数十万斛，设官求称其事。有监有同，又有监支纳以总之。二税时至，中外觊觎谷之精粗，概之高低。力役嘈杂。朱墨分委，申牒往复，启闭封识。故一事不勤，则一弊生焉。若此而能使农民乐输，兵士得食坚好。在人消觊觎之心，在己免于罪戾。非廉干善心计者，畴克举其职、革其弊乎？
