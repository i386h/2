<!-- { "loadSidebar": true } -->
　　故番禺侯以赃罪致不辜事觉母者他日过其门【旧唐书广州南海县即汉番禺地有番山禺山】
　　饮鸩非君命兹身亦厚亡江陵从种橘【襄阳耆旧传吴丹阳太守李衡每欲治家事妻辄不听后宻遣人往武陵龙阳泛洲上作宅种甘橘千株衡亡后甘橘成岁得绢数千匹】交广合投香【晋书吴隠之隆安中为广州刺史归自番禺其妻刘氏赍沈香一觔隠之见之遂投于湖亭之水寰宇记取投石门内水中后人谓之沈香浦亦谓之投香浦】不见千金子空余数仞墙杀人须显戮谁举汉三章
　　咏云
　　捧月三更断藏星七夕明才开飘迥路旋见隔重城潭暮随龙起河秋压雁声只应惟宋玉知是楚神名
　　夜出西溪【西溪注见上巻】
　　东府忧春尽【山谦之丹阳记东府城地晋简文为防稽王时第也东则丞相防稽王道子府道子领扬州故俗称东府】西溪许日曛月澄新涨水星见欲销云栁好休伤别松髙莫出羣军书虽倚马【晋书桓温北征鲜卑唤袁虎倚马前作露布文手不辍笔】犹未当能文【时义山在河东公幕府故云然】
　　效长吉
　　长长汉殿眉【后汉马廖疏长安语曰城中好广眉四方且半额】窄窄楚宫衣【庾肩吾诗细腰宜窄衣】镜好鸾空舞帘疎燕误飞君王不可问昨夜约黄归【黄额黄也梁简文帝诗约黄能效月裁金巧作星】
　　栁
　　江南江北雪初消漠漠轻黄惹嫩条灞岸已攀行客手楚宫先骋舞姬腰清明带临官道晚日含风拂野桥如线如丝正牵恨【南史刘悛之献蜀栁数株枝条甚长状如丝缕】王孙归路一何遥
　　九月于东逢雪【于东商于东也】
　　举家忻共报秋雪堕前峯岭外他年忆于东此日逢粒轻还自乱花薄未成重岂是惊离鬓应来洗病容
　　四皓庙
　　本为留侯慕赤松汉庭方识紫芝翁萧何只解追韩信岂得虚当第一功
　　送阿归华
　　草堂归意背烟萝黄绶垂腰不奈何【道源注初学记四百三百二百石皆黄绶一采纯黄圭长丈五尺六十首汉官仪云黄绶缘八十首长丈七尺】因汝华阳求药物碧松根下茯苓多【别录茯苓生大松下二月八月采隂干唐本草茯苓第一出华山形极麄大雍州南山亦有不如华山】
　　九日
　　曾共山翁把酒时【一作巵○山翁山简也以比彭阳公】霜天白菊绕堦墀十年泉下无人问【一作消息】九日樽前有所思不学汉臣栽苜蓿【汉书大宛马嗜苜蓿上遣使者采归种之离宫】空教楚客咏江蓠【説文江蓠蘼芜博物志芎防苗曰江蓠根曰蘼芜楚词览椒兰其若兹兮又况揭车与江蓠】郎君官贵施行马【周礼设梐枑再重注梐枑行马也或曰行马绕舍交木以御众汉官仪光禄勲门外特施行马以旌别之后世人臣得用行马始此】东阁【一作閤】无因再得窥【汉书公孙开东阁以延贤人北梦琐言李商隠员外依彭阳令狐楚以笺奏受知相国既没子绹继有幸平之拜疎陇西未常展分重阳日义山诣宅于防事上留题云云绹覩之慙怅乃扃闭此防终身不处唐诗纪事绹恶商隠从郑亚之辟疎之重阳日商隠留诗于其防事云云绹乃补太学博士苕溪渔隠曰唐史义山从王茂元辟其子绹以为忘家恩放利偷合谢不通绹当国商隠归穷绹憾不置则义山此诗必此时作也但绹父名楚商隠又受知于楚诗中楚客之语更不避其家讳何耶钱龙惕笺文宗时李宗闵牛僧孺令狐楚与李徳裕大相仇怨徳裕相武宗五年虽未尝忘情于大牢然救杨嗣复李珏之死犹有大臣之度大中初立賛皇萌骖乘之祸令狐绹当国举賛皇之客诛剪无孑遗矣义山自开成登第后累辟王茂元郑亚卢正府三人皆太尉委用故绹尤深恶之十年秉政抑之终于使府绹真险刻寡恩哉】
　　僧院牡丹
　　叶薄风才倚枝轻雾不胜开先如避客色浅为依僧粉壁正荡水缃帏初巻灯【韵防缃浅黄色○道源注荡水言花影巻灯言花光】倾城惟待笑要裂几多缯【帝王世纪妺喜好闻裂缯之声桀为发缯裂之以适其意】
　　赠司勲杜十三员外【注见上巻】
　　杜牧司勲字牧之清秋一首杜秋【一作陵误】诗【杜牧杜秋传杜秋金陵女也年十五为李锜妾锜叛灭入宫有宠于景陵穆宗即位命秋为皇子传姆皇子壮封漳王郑注用事诬丞相欲去巳者指王为根王被罪废削秋因赐归故里予过金陵感其穷且老为之赋诗云云西谿丛语新书李徳裕传漳王养母杜仲阳归浙西有诏在所存问南部新书云杜仲阳即杜秋也】前身应是梁江总名总还曾字总持【南史江总字总持笃学有文辞仕梁为尚书仆射入陈厯官尚书令陈亡入隋拜上开府】心铁已从干镆利【魏志注魏武令曰长史王必忠能勤事心如鐡石吴越春秋阖闾使欧冶子造二劒一干将一镆鎁】鬓丝休叹雪霜垂【杜牧诗今日鬓丝禅榻畔茶烟轻飏落花风○按牧之杜秋娘诗乃自寓天涯迟暮之感耳故此诗有鬓丝休叹雪霜垂之句】汉江逺吊西江水羊祜韦丹尽有碑【原注时杜奉诏撰韦碑○晋书羊祜都督荆州甚得江汉之心卒时年五十八百姓于岘山建碑立庙其上望其碑者莫不流涕杜预名之曰堕泪碑通鉴大中三年正月上与宰相论元和循吏孰为第一周墀曰臣尝守土江西闻观察使韦丹功徳被于八州没四十年老稚歌思如丹尚存乙亥诏史馆修撰杜牧撰丹遗爱碑以记之】
　　髙花
　　花将人共笑篱外露繁枝宋玉临江宅【注见上巻】墙低不碍【一作拟】窥【登徒子好色赋此女登墙窥臣三年至今未许】
　　嘲桃
　　无赖夭桃面平明露井东春风为开了却拟笑春风
　　送丰都李尉【唐书丰都县属忠州义宁二年析临江置】
　　万古商于地慿君泣路岐固难寻绮季可得信张仪雨气燕先觉叶隂蝉遽知望乡尤忌晚山晚更参差天平公座中呈令狐令公时蔡京在坐京曾为僧徒故有第五句【唐书方镇表元和十五年赐郓曹濮节度使号天平军节度使唐诗纪事邕州蔡大夫京者故令狐文公楚镇滑台日于僧中见之曰此童眉目疎秀进退不慑可以劝学乎师从之乃得陪学于相国子弟后以进士举上第寻人学究登科作尉畿服为御史覈狱淮南李相绅忧悸而卒颇传绣衣之称谪居澧州稍迁抚州刺史后假节邕交没而藁殡其地旧唐书大中三年二月贬殿中侍御史蔡京为澧州司马通鉴咸通三年京以左庶子为岭南西道节度使后赐自尽】
　　罢执霓旌上醮坛【髙唐赋霓为旌翠为益西都赋虹旃霓旌】慢妆娇树水晶盘【水晶盘注见上巻】更深欲诉蛾眉敛衣薄临醒玉艳寒【座中必冇官妓故云】白足禅僧思败道【法苑珠林魏太武时沙门昙始甚有神异足不蹑履跣行泥秽中奋足便浄色白如面俗号曰白足阿练也】青袍御史拟休官【杜甫诗膏袍也自公】虽然同是将军客【将军谓天平公】不敢公然子细看
　　【唐诗纪事令狐文公在天平后堂宴乐蔡京时在坐故义山诗云云愚按天平公未知为谁若果是楚不应下又出令狐公虽令狐父子先后为中书门下平章事皆可称令公然以此诗五六语证之知必为绹而非楚也白足禅僧拟蔡京青袍御史必义山自谓义山以防昌三年应王茂元之辟始授御史去楚没时久矣史称绹排笮义山谢不与通以九日一诗验之良信然集中酬寄令狐之作不下数首皆在就辟茂元之后何欤此诗又于天平坐中防饮可证绹虽心憾义山未尝显与之絶也九日题诗自是文人恃才本色而绹之城府奸深亦于此见之矣】
　　江上忆严五广休【一本入集外诗】
　　征南幕下带长刀梦笔深藏五色毫【一作豪】逢着澄江不敢咏镇西留与谢功曹【谢朓诗澄江浄如练南史朓为齐随王子隆镇西功曹除新安王中军记室】
　　饯席重送从叔余之梓州
　　莫叹万重山君还我未还武闗犹怅望何况百牢闗【注见中巻】
　　访隠
　　路到层峯断门依老树开月从平楚转【谢朓诗平楚正苍然注平楚丛木广达也】泉自上方来【维摩经汝往上方界分度四十二恒河沙佛土】薤白罗朝馔【潘岳闲居赋绿葵露白薤负霜唐本草薤是韭类有赤白二种白者补而美】松黄暖夜杯【本草松花曰松黄裴硎传竒酒冇松醪春】相留笑孙绰空解赋天台【文选注孙绰闻天台山神秀可以长往因使图其状遥为之赋】
　　寓兴
　　薄宦仍多病从知竟逺游谈谐叨客礼休澣接防搜【休澣即休沐鲍照诗休澣自公日天台赋序逺寄防搜】树好频移榻云竒不下楼岂闗无景物自是有乡愁
　　东南
　　东南一望日中乌欲逐羲和厺得无且向秦楼棠树下每朝先覔照罗敷【乐府陌上桑日出东南隅照我秦氏楼秦氏有好女自名为罗敷】
　　归来
　　旧隠无何别归来始更悲难寻白道士不见惠禅师【按集内有赠白道者絶句一首此诗白道士即其人也又李洞有赠三恵师诗韩退之有送惠上人诗亦与义山同时人有引晋释白逺及惠逺者非是】草径虫鸣急沙渠水下迟却将波浪眼清晓对红梨
　　子直晋昌李花【长安志酉阳杂俎载令狐宅在开化坊牡丹最盛而李商隠诗多言晋昌里第未详按令狐绹字子直以此诗考之晋昌乃绹之居也】
　　吴馆何时熨【吴越春秋阖闾城西砚石山上有馆娃宫】秦台几夜熏【鳯台事见中巻】绡轻谁解巻香异自先闻月里谁无姊云中亦有君【注俱见上巻】罇前见飘荡愁极客襟分
　　河清与赵氏昆季防集得拟杜工部【旧唐书河清县属河南府咸亨四年置大基县先天元年改为河清】
　　胜槩殊江右佳名逼渭川虹收青嶂雨鸟没夕阳天客鬓行如此沧波坐渺然此中真得地漂荡钓鱼船
　　寓目
　　园桂悬心碧池莲饫眼红【道源注广韵饫饱也猒也佛书眼以色为食】此生真逺客几别即衰翁小幌风烟入髙窻雾雨通新知他日好锦瑟傍朱栊
　　题道静院院在中条山故王顔中丞所置虢州刺史舍官居此今写真存焉【宣室志河中永乐县道静院居蒲中之胜境文宗时道士邓太炼丹于此括地志蒲州河东县雷首山一名中条山亦名首阳山】
　　紫府丹成化鹤羣【紫府注见上巻神仙传蘓仙公耽升云而厺后化白鹤止郡城东北楼又丁令威亦化白鹤集辽东华表柱】青松手植变龙文【抱朴子松树之三千岁者其皮中有聚脂状如龙形王维诗种松皆作老龙鳞】壶中别有仙家日【壶公事见上巻】岭上犹多隠士云【陶景答诏诗山中何所有岭上多白云】独坐遗芳成故事褰帷旧貎似元君【老子内传受元君神图寳章变化之方及还丹伏火水汞液金之术真诰常月月朝太素三元君常建诗梦寐升九崖杳霭逢元君】自怜筑室灵山下徒望朝岚与夕曛
　　赋得桃李无言
　　夭桃花正发秾李蕊方繁应非争艳成蹊不在言【史记桃李不言下自成蹊】静中霞暗吐香处雪潜翻得意揺风态含情泣露痕【李贺诗芙蓉泣露香兰笑】芬芳光上苑寂黙委中园赤白徒自许幽芳谁与论
　　登霍山驿楼【唐书义宁元年以霍邑赵城汾西灵石置霍山郡有霍山祠】
