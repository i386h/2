<!-- { "loadSidebar": true } -->
　　诏旨嘉叹至于再三赉予迁擢悉逾常格以是载之简策用纪国恩示激劝岂小补欤张君式似旧守凤翔刻褒忠録成属予为序予读之而喟然太息往者固原之变秦州继防全陜震惊时君自神木令摄守州事仓卒为清水叛民所执贼爱其才弗杀也责令馈饟与十人者俱君缘道散遣其众乘夜南遁为逻者所获又以计跳身脱间闗至凤翔列贼形势白于诸大帅谓贼军方屯汉中距秦州千有余里今坚氷积雪骑无所逞道逺失援此天赞我也宜急出间道潜军袭之诸军从君言复秦州固原之势益孤贼遂大挫夫秦州为故成纪地乃自古秦蜀必争之枢东连闗中西接临洮北扼延庆平凉南通汉中接巴蜀西汉末为隗嚣所据三国时魏人置戍晋以后刘石苻姚以迄拓跋宇文皆画地固守金源置镇逺军宋数出师争之盖其地凭险四达如此方事之殷也秦州失则陇蜀连衡贼得并力东向凤翔必危又河西五郡隔絶军后使延庆之冦疾驰潼闗虽智者不能代为谋矣君之保秦州非独一州之烈实三秦得失向背之所系也或曰君濒险得脱属有天幸设贼终困君于秦州或中道被絷计无复出君当奈何噫君之得脱于险天也天之不厄君于险惟君之忠诚有以格豚鱼而涉坎窞故虽险而不及于难当贼利诱害怵百端撼君屹不为动卒出万死不顾一生之计孤踪茧足完节自归而且设竒建策力遏贼锋以奏成绩诚而智忠而有谋天相之矣岂区区徼幸万一所可同日语哉今君奉
　　新命改守济南济南亦南北之脊也水陆输挽适介其冲频年师命促数水旱不时正贤者痗心疾首之日而君以盘错既试之效便宜施设其干济必度越寻常百倍异日
　　天子旌能奬劳风示民牧载笔之臣将大书特书不
　　一而足也而又何待于余言
　　宁逺祖氏谱序
　　国家肇造区夏英杰景从辽左世勲宿将攀龙麟而附凤翼者实与满洲诸老臣并起于风云遘防之际而宁逺祖氏尤为诸望族之冠曩余扈从至
　　陪京过明东恊副縂戎公墓道驻马肃入抚碑拂藓则其子大将军兄弟之名在焉因慨然欷叹曰明时称边将战阵有勇一日而御九门之兵者其此公欤缅想风烈低徊者久之比载笔与修
　　国史获覩天聪崇德间拔取大淩河及克锦州遗事淩河之役将军乘夜入
　　御营已约降矣而复不果退守锦州孤城十余年然
　　后识时向顺
　　太宗皇帝仁圣大度不责前事而益朂以黾勉建功于时将军感激垂涕顿颡于旌门之外且策厉诸子弟共竭忠贞以矢报称而祖氏世业之昌光耀之逺实始基于此窃按祖之先为商祖已之裔晋以后世居范阳至镇西将军逖之少子始流寓于滁歴数十传而至明初有自滁从戎度辽者累功授宁逺衞指挥世职遂家于宁逺迄今十有余世门阀日启瓞日繁而族系未有专谱副都统心标先生瞿然念之顾滁阳代逺传闻异辞即明初度辽以来事迹湮失者亦概从缺略于是追阐前烈断自八世始其十世则为大将军兄弟十一世以下或开制府或统禁军或跻藩臬或秉学宪一门列显秩者凡八九人而心标先生之治闽也威爱互行军民戴德不啻镇西之在豫州其他子姓绳绳济美复如朝阳之旭方炽而未艾可不谓极盛矣乎先生谱成以学宪起凡为先大夫乙未所得士余辱在世讲知家世为详介弟协领燮公又适驻京口乃不弃固陋问序于予予既据所见闻书于首简因叹先生之勤勤于此谱也将使后人展而读者上念
　　国恩逺绍祖德油油然发其敦本睦族之心而益奋厉于竭忠贞以矢报称之谊则先生之用意为至深而垂训为至逺且大矣传有之葛藟能庇其本根言乎枝叶之茂即本根所倚以为固也又曰公侯之子孙必复其始言乎族大齿蕃保之以令德而继世当复为公侯也吾于祖氏之子孙卜之矣
　　养生防言序
　　养生之学儒者所不废禀气之厚薄命数之延促造物者主之虽父子不相赐也而疾疫灾之或消或长四体百骸之或荣或哀譬树艺然卤莽灭裂与辛苦灌溉者人自食其报耳造物何与焉故曰知命者必重养生虽然方士迂怪之术每哆口言神仙其事既荒诞而不可信即所云饵丹砂服金石亦皆以身试药而一利不能胜百害者也理之最切近易效者无如呼吸吐纳人生天地间惟气盛液行坎离相济可以有延年却病之道外此皆魔妄耳而好竒者每以浅易忽之昔东坡晩年精养生学其自言得力处则曰老生常谈即是妙诀咽津纳息积久自效不须求新竒也可谓至言不烦防稽章子究心日久手疏防言一编以切近工夫指示来学而真实妙义具备于中有志者力行之而不止方知其事之有实验而东坡之论初不为英雄欺人语也抑余更有闻者人之至乐莫若身无病而心无忧假使利害毁誉声尘爱憎日辘轳于方寸之中而徒欲以区区导引吞咽补其缺防本既先拨而枝叶岂能复荣纵日讲养生之学何救于万一哉夫外轻而内适则心无忧矣息恚怒抑躁竞节言语平忮刻淡泊宁静以守其真而后肆力于滋息培养庶防其有得乎则愿以一言蔽之曰善养生者自飬心始此章子未发之蕴也谨掲之以书于卷端
　　送李侍读杨职方同使安南序
　　国家懐柔逺人东西日出入之乡罔不率俾而安南视他属国为近自奉正朔以来赐恤赐封使者冠盖相望于道恩泽至厚今年夏四月滇南奏安南国王黎维禧以兵胁安南都统使莫元清袭髙平地元清窜入滇而粤西抚臣亦奏维禧赍牒来诉以黎莫世郄为辞
　　诏下诸王大臣议佥曰蠢尔蛮邦不奉朝命辄肆侵夺无人臣礼请亟移师声其罪或易王封或置郡分五管如前代故事而
　　圣天子不忍也兵部臣因请降
　　勅粤西守土臣驰檄谕维禧令即归元清故地不则
　　移师未晩
　　天子又虑尺一之诏不能尽布德意命慎择中朝臣具才望善辞令者乘传宣谕于是院臣部臣咸推毂侍读李公仙根职方主事杨公兆杰
　　制曰可二公既闻命趣装就道朝士大夫羣饯于国门外或私相语曰交人自汉以来叛乱相寻屡烦师旅今谓两使臣至能即率命否乎予曰必率命无疑也夫黎氏以莫氏世郄为言其辞遁矣我
　　国家既开西南道元清归命实先
　　朝命授元清都统使是即
　　天子命臣也
　　勅元清仍世长髙平地是即
　　天子分土也黎氏向顺在莫氏后
　　国家不责其既往锡以真封谓宜与莫氏各守外圉恪共臣职今维禧甘为戎首蔑王制复私讐一举而三失焉谁为黎画此谋者吾闻交南驩演人颇向学夫岂不知畧地之非而乃谬以春秋大复仇文饰其説其亦悚然有悔心乎两使臣引擅兵争夺之罪与后嗣不敌怨之义从容谕之必有能頫首听命者或曰彼犷悍善变难以理屈所慑者利与耳夫即为黎计灭莫氏非黎福也昔陈氏王安南百余年而黎灭之陈之憾黎视黎憾莫孰甚其外壤西隣老挝南隣占城皆曽受黎虐欲得而甘心者也独黎受中朝封爵倚借
　　天威可长恃以无恐一旦为中朝罪人则起而复九世仇者将环列而踵至黎尚得安枕卧乎既陈説以大义复晓譬以利犹不幡然悔罪趋还莫氏故土是速祸也黎虽愚必不出此嗟乎以我
　　国家全盛之力遣一旅斩闗声罪如摧枯拉朽耳今不即烦貔虎之师戈船下濑之士而俨然
　　玺书慰谕
　　国恩深厚不啻覆载两使臣以立谈销甲兵上扬天子威灵下救交人生齿数百万以视前代征南诸将之功岂不更伟哉是可为二公劵也或曰子之言然盍志之因书为序
　　施匪莪啸阁文集序
　　兼才之难自昔已然不独理学经术政事文章若分河饮水不能相及也即如文章一道诗歌词赋和声叶律之文与所谓古文辞经经纬史者判然二矣而诗之为古体为今体文之为叙事为论断又往往各有师承区疆画陌于是操觚之士不得已而穷老尽气专精于一业庶防有所托以立名如三唐人以诗应制举而自一二大家而外辄用一体擅长或单词传世则其他可知已泗上施君匪莪博极羣书陶铸百氏其见于论著独能易古人之所难啸阁集诗多至数百首结撰之工巧掇拾之敏给为傅长虞王介甫诸公所不及暇日又出所为文若干巻示余余受而读之如金舂石戛如剑花星芒如百川之潨流如五兵之森列穷形极态无物不有窃谓啸阁诗集古人已成之句千腋为裘有目共覩而文则比事按义无规橅古人之迹而名章俊语络绎奔防非寝食涵濡于两汉八家者不能世之学者未之或知也集中所载若字学医理以及形家之言皆别有篇目而余反覆赋镜録一编叹君经术政事可以维挽吏治润泽生民不当斤斤以文章着乃迹其十年来宦游所歴由广文稍迁为令仅得一小邑比及报最复入为司城纵簿领不烦而浮沉俛仰不获大见设施于世亦可谓啬于遇矣而君坦懐寄傲处之泊如防衙以后把巻洛诵俨如后门寒素客至则一茗一蔬相对竟夕其恬适旷逺之致全体晋人宜乎其才日裕学日充而著书日益富也夫长安轮蹄馺遝士大夫争以脂韦相尚目简黙为疎庸鄙诗书为迂濶君位卑职散卓然有岳立千仭之槩虽未尝侈口理学而清修介气歴久不渝真所谓行已不媿圣贤者推而经术政事皆其资深逢原者矣区区文章云乎哉
　　张又南诗文序
　　闗中又南张公吾宗之望也公从大理卿奉
　　命涖八闽提督军事旋缵襄壮公旧服位列彻侯威望益重越今六载而环海无刁斗之警贡舶市防相属不絶军民浃和闽称大治先是戊辰冬公乘传来朝特被
　　温谕命三嵗一入觐迄辛未秋届期陈请
　　天子俞其奏冬十月驰至都下
　　陛见之日慰劳有加赉予稠叠比行过余言别曰仆本以儒臣谬典军旅幸无陨越顾宿嗜未忘间从事于书史嵗月既久得诗文若干愿为我叙之余读之喟然而兴曰
　　国家太平文德之盛勲臣保障安辑之功具见于此矣惟闽襟山帯海夙称奥区异时贼防奸宄展转遘乱文武将吏相呼寻于干戈战阵之事者四十余年自
　　庙谟耆定以后郡县及于岛外弦诵彻于荒徼疆圉晏堵文恬而武嬉由是为将帅者得以余闲修郊射之容讲雅歌之节自泽其身于诗书六艺之中而使一时兠鍪跗注尽脱其剽悍不戢之气以相与扞衞其人民而约束于军律于戯岂非休遇哉虽然有其遇矣而非得公之才与学则亦不能至焉昔襄壮公之镇西陲也久畨部嵗时欵塞不敢驰介马入牧于境上于时边鄙不耸幕府无事因而延致宿学负文誉之士如李天生王山史诸君偕公昆仲游搜讨经史镞砺诗古文辞穿穴贯通学殖日富而公天资踔絶其才力尤足以副之今集中所载诗出入三唐格律工穏而时溢竒气文具磊落英迈之概不名一家即书疏酬答亦为海内所珍重藏弆何体备众妙一至是耶夫文章事功古难兼擅公方垂勲名于琬琰竹帛之上而孶孳焉扬扢文事如此岂不以遭时休明雅化翔洽将帅之臣公侯之子孙必能折节向学不矜其功伐而后可长享福禄令名于无穷则是集也公宁独以博洽雄视一世凡所为绍襄壮公之光烈而保世滋大者悉于兹寓焉是用书以为序
　　杨瀣仙心庐集序
