<!-- { "loadSidebar": true } -->
　　大元国至元十二年嵗次乙亥二月壬寅朔越日承直郎平阳路縂管府判官王恽谨以香酌之奠致祭于河南路宣慰副使王君太夫人陈氏之灵伏以诗称有基妇道乃隆易讃坤仪徽柔所钟维夫人之淑兼着一躬母仪女范婣于六宗内助既裕化成肃雍彤管有炜周南之风嶷嶷贤嗣总角从容以契以分昆仲犹同二十年间获侍左右嵗时拜庆称觞上夀顾畜殊常如卵斯覆我草惟纎兄蔚兰树突而弁兮载同庠序浃洽薰陶亦叨时誉调官南归四月惟夏升拜北堂德容甚暇亲哺之食手饮以斚驾言西行辞拜床下中心恻然诲言洒洒日薄西山众鶵飞翻云别几何遽弃荣养闻讣惊怛惄焉如丧英英白云太行之上有泪盈睫怅然东望呜呼适去则顺其生也荣较丘山与华屋终哀乐而殊情懿懿夫人夀逾八旬祔安堂庆流后昆是足以慰下泉而释凄怆于蒿焄也恽以官守有限罔获骏奔既不及抚棺而与諡繄昔贤兮儗伦以陶侃之忠顺知湛君之圣善以不疑之平反审母氏之慈仁援例私议寓哀于文庶几荐微诚而告精魂也尚飨
　　祷雨苍谷神祠文
　　去冬今春厥旱斯普比闻三方既祷而雨维此卫邦和气艰阻草木焦卷种不入土致此咎殃诚守吏不德之故也吏不称职罚及一躬我民何为罹此旱凶嗟嗟四民防苦我农止食其力嵗期一丰年苟成灾散而西东恭惟明灵苍水之龙哀悯慈惠正直明聪司我雨部山灵是宗澒彼渊池云雷之宫民以病告祷辄感通忍以吏不称职卒莫救其隆虫哉愿回哀眷泽我鄘乃以有秋祀事孔终
　　祭王叅议文【代史运使作】
　　惟公奋迹渤海应期挺生婉画长材廓时之清佐我父相几三十年子惠兵民以谋以旋长淮百战松漠逾迈死生以之而有公在矫矫大节老而弥坚襟融宇粹秉心塞渊中牟之仁平阳之贤哀哀卫民赖公以痊膴膴周原熈然乐土公虽云亡其政则举走自恒阳来寓南鄘瞻拜遗像齐之葢公歌诗知政泱泱大风民懐遗爱甘棠是比士而感德旷乎百世矧伊嗣侯义同昆季呜呼哀哉吊罔及哀生不获事遐想音容河岳流峙野日荒荒羣飞抢扬公不少留使我涕滂跽而陈辞奠此一觞尚飨
　　春旱祷诸庙文
　　旱自去秋极于今春涤涤卫土如惔如焚夏麦已槁曷休我民秋种不入饥馑荐臻旦夕惶惧不知所云恭惟明德守臣所钦民以病困神心孔仁用是斋沐以祈以禋庶垂哀眷昭鉴微诚风伯回驭山川出云一变盭气化而甘霖秩我东作庶几西成载谒祠下冀荅鸿灵尚享
　　七夕祭灶文【至元乙亥平阳府作】
　　三代之制五祀孔修羣姓时享或春而秋钦惟灶灵并奥而幽朝烹夕餁一家所由火水相德乃神之休敢致薄奠于陉之周有肉如玉有酒斯柔味登于爼香列于卣匪物将致匪媚是求乆矣斯祷庶荅神休尚享七夕祀灶汉俗也世乆不用独吾家行之多歴年所且前人致恭或祈苟得此非予之心也葢庖湢饮食所出五祀神为防尊薄宦已来糊口四方是神即予主予乃神之客也匪朝伊夕不无溷殽胶挠之渎惟神念客之故庶有以安之用伸告谢以答神休尚享
　　谢龙神文
　　维至正四年嵗次丁卯夏六月丁巳朔廿日丙子翰林修撰郡人王恽谨以香酒之奠敬祭于县西平成乡龙公之神矫矫神龙柄雨之机亢阳为灾非雨则饥士而力农乃分所宜惟百创理一旱则隳霈泽在天屡及我私畴敢不祗若神之威德也尚享














　　秋涧集卷六十二
　　钦定四库全书
　　秋涧集卷六十三
　　元　王恽　撰
　　祭文
　　告家庙文
　　维至元四年嵗次丁卯六月丁巳朔廿三日己卯孝曽孙王恽等谨以香酒时果之奠敢昭告于曽祖考府君曽祖妣临清吕氏显祖考修武府君先祖妣孟氏韩氏皇显考忠显府君皇显妣夫人靳氏之灵先以丙寅嵗十有二日为子公孺聘妇得宣慰石君之第三女兹者徃之女家躬展礼币令告吉日维斯时庙授有仪式伸防告尚享
　　祭元神祝文
　　嵗次丙辰九月戊戌廿九日丙辰臣某等谨以清酌庶羞之奠敢告于嵗德之君惟神一嵗之君百臣是统端临异位独秉威权悔吝灾祥维神是与臣某父某年逾知命心切齐家动静之间既乖摄养公私之际尤重愆违而又庭戸积殃子孙不孝于七月廿七日遽婴末疾将抵时冬困致沈绵力疲举履日因元命躬荐愚衷幸冀神明蚤跻和豫尚享
　　告家庙文
　　维至元四年八月丙辰十七日壬申孝子恽忱等谨以清酌百羞之奠敢昭告于皇显考忠显府君显妣县君靳氏之灵呜呼哀哉维丁巳嵗八月至今年丁卯秋仲府君捐馆十周星矣实至元四年秋八月丙辰朔十有八日癸酉也十者数之盈天道之小变也祭法以春秋享奠葢因其气之终始而致思焉矧履霜露瞻拱木嵗月近纪亲日愈逺得不极其志而重其感伤乎今之所谓道供岂古致斋飨亲之意欤兹者爰即正寝敬演灵章庶仗真诠以证妙果神维格思式伸防告尚享
　　至圣文宣王奉安祝文
　　于赫元圣万世作凖曰义曰仁风化之本顾瞻清庙旷兹有年咎将孰执廼吏之愆爰自下车心弗遑安靡朝匪夕载经载营诞弥八月厥功告成奕奕新庙桓桓旅楹峻以文阶重以神幄有翼有严乃丹乃艧爰居爰处以清以寜神其格思享兹菲诚爰暨厥民日焉启迪仰止瞻依聿修厥德庶几报本以谢不职尚享
　　兖国公奉安文
　　伏以庶工告成新庙孔硕于穆素王之亚聿陪元圣之居仰底攸寜永钦厥祀尚享
　　邹国公奉安文
　　伏以有严閟宫载新祀典仍増光于肖像永配享于神庭于穆维清尚安且妥尚享
　　辞墓祭文
　　维大元国至元九年嵗次壬申四月乙未朔十七日辛亥男孙恽谨以清酌之奠敢昭告于曽祖王父显考王府君之灵恽自至元五年冬十月被召赴台九年春用前资翰林修撰由监察御史改授承直郎平阳路总管府判官已择此月十九日赴任所今当逺离墓次伏冀明灵特垂隂祐尚享
　　祭孚惠神祠文【六月十四日祈雨至十八日申刻大雨至十九日黎明方止】
　　惟神渊懿徽柔德配干方觱沸其泉实为渊浸屋而祀之礼固宜矣兹者时雨愆常蒲绛两州旱暵颇甚吏实不职民将何尤夏麦勤而半成槁稼嘘而可燎众仰一沟之水待为卒嵗之安然得之有限溉之不齐与其施及乎有数之田何若膏润夫一境之内恵卹哀悯繄神能然伏望起伏龙鞭电毂神为之变动川云随而蓊从细挹天瓢溥霑垅畆使槁者勃兴而如揠热者得濯而辄醒云汉昭回一涤蕴隆之气瓯窭满载卒成大有之年神能鉴兹敢忘昭报尚享
　　祭耶律丞相文
　　大元国至元九年嵗次壬申六月丁亥朔初八日甲午承直郎平阳路縂管府判官汲郡王恽谨以清酌庶羞之奠致祭于有齐忠臣大丞相咸阳王耶律公之神伏念恽以监察御史叨承郡幕视事之初来谳兹狱求情罔获非神畴依惟神心秉塞渊气余忠谨始焉义合于神武终以威驰于栢壁生为良弼殁为明神对越英灵凛然如在以德以功宜永严祀恽授馆绛园迫近神庑号呶朴击不无震惊然凶悍祸贼寔神所憝尚矜不逮俾集厥事式伸明荐以克来享
　　康泽王庙谢雨文
　　恽讯狱绛阳回经太平百里之间秋禾如槁物之生植时方尚养民之告病不能不动俾骄阳亢甚耕陇尘翻诚守吏不职之所致也近虽致祷于鼓行复展诚于祠下及次襄陵油云四兴甘泽霈作郊野洒然溥获沾足且神化无方龙德为大山泽一气初无间然虽愚衷适与之防寔神顾防而恵之也用荐明禋以答灵贶尚享
　　拜奠夷齐墓文
　　维大元国至元九祀嵗黓涒滩冬十二月既望承直郎平阳路縂管府判官王某恭以牢醴之奠致祭于孤竹二贤之墓呜呼天下有当然难舎之事惟特立者能成之天下有至中大正之道惟齐圣者能明之三代而下建天地之极定君臣之义掲若日月亘万古而不息者其惟二贤而己壬申之冬某以守吏按事蒲坂仰止髙山其立卓尔所谓闻凛凛之风者贪夫亷懦夫有立志也趋拜几像山烟四起奠以牲醪若恐将凂有薇在山有粒在簋洁以馨诚荐我明水尚享
　　祭黄崖山神文
　　节彼南山奠安一方爰产竒石紫质青章王宫缮兴尔焉来营伐而材之不无震惊用是昭告惟神降寜庶凭黙佑迄用有成尚享
　　谒西岳庙文
　　维神德嫓坤维气涵昆润际四海洪荒之内位实雄尊在提封宻迩之间礼当趋谒仰止三峰之峻来伸一祷之诚侥幸之求防不敢萌忧恋之心庶几昭鉴爰生申甫来佐明时冒渎显灵岂胜悚惕尚享
　　安二贤神文
　　某以壬申之冬来拜祠墓悼其倾圮几像暴露载经载营今也告成睠彼雷首肃焉神庭繄二贤之德圣之清兮以孔圣之哲极所称兮掲若日月何庙貌之尚兮封而匪屋来者何瞻仰兮苍烟乔木何山烂其光兮盘非周粒桂酒苾其香兮神其格思嵗永此而康兮
　　肇祭霍岳文
　　大元国至元十三年嵗次癸酉六月壬午朔二十有六日丁未承直郎平阳路总管府判官王某谨以牢醴之奠致祭于霍岳中镇应灵王之神维神峻秀灵异郁为镇山冀州之野岳麓所盘致兴云雨祀典载新报本信敬兹焉其辰顾维守吏嵗奉严禋笾豆孔修敢告骏奔乃祝之曰髙宜麻麦兮下宜稌蛟蛇结盘兮物不窳王事庶集兮神所与
　　康泽王庙祈雪文
　　大元国至元十年十二月己酉朔承直郎平阳路总管府判官王恽谨以清酌之奠敢致祷于康泽王之神伏念一冬三白嵗事之常今者云暮未覩其祥寒律徒切风埃澒洞宿麦虽萎犹含余冻载忧载忡春疫为重彤云油油既合而收和气致盭政或未修吏实不职民将何尤惟神降鉴一雪孔周灾沴不作恵我来牟吾侪小人敢后神休尚享
　　祭靖应真人姜公文
　　大元国至元十一年嵗在甲戌二月戊申朔十有二日已未承直郎平阳路总管府判官王某谨以茗果之奠设祭于靖应真人姜公之灵某以中统元载列职省郎得掌纶命帝遣使臣奉宣诏防起公于晋有遐想仙标载勤驿乘之语眷眷之意何其隆信者哉逮明年春获拜下风寳之宫野服黄冠道淳德冲曽无一言及乎本宗其揄扬称颂若恐陨越者尧舜禹汤文武之道之功建祠奉祀竭夫一躬退而论思岂墨名而行与儒同者耶及官平阳载覩仪容振袂谈旧一沛平生之胷愈知靖专之性精诚之德足以动三河而沃渊衷也云何一别上仙三峰杳黄鹄其何迈将神防乎太空天藐云髙涕泗无从过故都而眷恋庶斯文之可通尚享
　　兵次孟津祭灵源王文
　　维十有一年甲戌夏五月丙子朔越七日壬午承直郎平阳路总管府判官王某敢昭告于灵源王殿下我国家将有事于南服桓桓兵甲例作于晋顾予小子实縂其一焉今兹南迈前次河壖尚克显相其安以济岂惟可免簿责诚以威灵隂隲以先启行之力也尚享
　　祭平阳府东城门文
　　维神职司启闭气积隂凝今者淫霖为祟已及浃旬害彼粢盛动妨民作伏望导迪阳和逺成开霁尚享
　　祭臯陶文
　　恽以到官四日奉宪部符鞫绛阳狱大小之情心敢不尽恍惚暧昧有不可致诘者使谳议适当生死两明愚衷不逮神惟能诱之寃滞沈痛捶楚之下求而不获者神惟能伸之伏惟明灵尚克显相
　　中元节祭三代告生孙汾郎文
　　伏为男公孺新妇石氏于今月十有二日辛巳生子名曰汾郎葢人伦之事继续为大因时以享式伸防告庶凭神佑其安且宜尚享
　　立社稷祭告文
