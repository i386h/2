<!-- { "loadSidebar": true } -->
　　岳飞承诏。时人马已到九江，上疏欲乘机征剿，复取中原。
　　疏进，高宗复降御书嘉奖。诏曰：
　　敕岳飞闻：卿目疾少愈，即提兵东下。委身徇国，竭节事君，于卿见之，良用嘉叹。今淮西既定，别无他警，卿更不须进发，且回军鄂州屯驻。故兹亲诏，卿宜知悉。
　　故敕，绍兴六年九月日付岳飞。
　　岳飞接诏书读罢，叹曰：“今日不乘此机会取复中原，何时能雪君父之仇而安靖天下也耶！”正是奸臣误国，志士失心。
　　言罢泣下，因作《小重山》词一律题于壁云。词曰：昨夜寒蛩不住鸣，惊回千里梦，已三更。起来独自绕阶行，人悄悄，帘外月笼明。白首为功名，旧山松竹老，阻归程。欲将心事付瑶琴，知音少，弦断有谁听。
　　绍兴六年九月下旬，岳飞复上表，乞终母服。表曰：草土臣岳飞札子奏：九月初五日，臣领兵至九江府，奉御书令臣领兵回鄂州屯驻。伏念臣孤贱之迹，幼失所怙。
　　鞠育训导，皆自臣母。国家平燕云之初，臣方束发从事军旅。但期尽瘁，不知有家。自从陛下渡江以来，而臣母沦陷河朔。凡遣人相继道路，始能搬挈得脱虏祸，因惊悸致疾，遂以缠绵。臣以身服戎事，未尝一日获侍亲侧，躬致汤药之奉。今者遭此大难，茶毒哀告，每加追念，辄欲无生。而陛下恩眷有加，即命起复提兵东下。今淮西既定，别无他警。臣重念为人子者，生不能致菽黍之欢，死不能终衰?之制，面颜有腼，天地弗容。且以孝移忠，事有本末。如内不克尽事亲之道，外岂复有爱主之忠。伏望圣慈矜怜余生，许终服制。取进止。绍兴六年某月日臣岳飞谨言。
　　岳飞表上，朝廷不允其请。
　　忽张浚遣吕祉入奏边事，高宗召进内殿。吕祉奏曰：“枢密近来措置边防，一应便宜行事就绪，因遣臣具奏以闻。”帝喜，顾谓尚书赵鼎曰：“朕可谓得人矣。今张浚治兵于外，甚得其宜，岂中原兴复有望乎。”鼎奏曰：“此非专出浚力，皆忠臣义士戴宋恩渥，齐愿报效所为也。依吕祉所陈，得非掩他人之绩而独居功于浚耶。”帝手诏遣吕祉于镇江奖渝张浚。吕祉领诏，至镇江见张浚。张浚问吕祉曰：“见君上曾有何语？”吕祉一一以赵鼎对高宗言白之。浚曰：“赵宰何以小觑我哉！”因怀恨之，每具表奏他事，则内语意微侵赵鼎。高宗遇览张浚疏奏，谓鼎曰：“他日张浚与卿不和，必吕祉所致也。”鼎奏曰：“臣初与浚同政事，蒙陛下恩宠井隆，犹如兄弟。因吕祉离间，遂尔睽异。今张浚成功，当使之展尽底蕴，维持国运。
　　浚当留，臣当去位。乞允臣骸骨归乡，此陛下之盛赐也。”帝曰：“卿志何以遽促哉。如的愿归休，须亦待召浚还议之。”即下诏召张浚回朝。张浚承诏，率师还自镇江，入见帝。帝曰：“召卿回，欲议赵鼎去就计。”浚奏曰：“赵鼎，国之元臣，多知旧政。陛下宜优诏留之以理朝廷。”高宗从张浚奏，遂寝其事。
　　十二月，集群臣复议迁都。赵鼎与折彦质请帝回跸临安，以据天下之胜，而击中原之望。张浚奏曰：“天下之事不倡则不起。三岁之间，陛下一再临江，士风百倍。今六飞一回，人心解体。乞乘胜攻河南，而车驾幸建康。进则可以恢复故疆，退则以示金人不敢来寇也。”又言刘光世沉湎酒色，骄惰不战，不可为大将，请罢之。赵鼎复执于帝前曰：“擒刘豫而得河南固易然耳，能保金人不内侵乎。且光世累世为将，将卒多出其门，今无故而罢之，恐人心不安。”浚不悦。高宗止从张浚所议，大驾幸建康；罢刘光世淮西宣抚使职，降为万寿观使，以其兵隶都督府，命吕祉节制之。赵鼎因与浚不合，求退益力。
　　帝允其请，罢知绍兴府。
　　却说通问使何藓还自金国，入朝高宗，以洪皓之书奏闻，高宗始知太上皇帝及太上皇后崩。帝得书，痛哭不胜情。下示诸臣曰：“朕不能奉太上皇帝生事之道，死不能尽终葬之仪，诚天地罪人也。卿等何以见议？”张浚奏曰：“太上皇帝既已崩矣，陛下须当尝胆图报，请遵以日易月之制成服，得以爰整干戈，驾征北漠矣。”高宗诏外朝从之，中宫仍循古礼，致丧三年。诏下，诸镇咸知道君皇帝及宁德皇后郑氏相继而崩，皆发奋思致复仇雪耻。百官齐上表请遵以日易月之制，惟知严州府事胡寅上疏，请致丧三年，乞上衣墨临戎，以化天下。帝览疏，欲遂终服。张浚奏曰：“天子之孝，不与士庶同。欲终三年之丧，必思所以奉宗庙社稷。今梓宫未返，天下涂炭，愿陛下挥泪而起，敛发而趋，一怒以安天下之民。”帝从之，乃命浚草诏，告谕群臣。浚又请命诸大将帅三军发哀成服，使中外感动。帝皆从之，随以王伦为奉迎梓宫使如金。次日，张浚上疏，乞求退位。疏曰：陛下思慕两宫，忧劳百姓，臣每感慨，的期誓歼敌仇。
　　十年之间，亲养缺然，爰及妻孥，莫之私顾。其意亦欲遂陛下孝养之心，拯生民于涂炭。昊天不吊，祸变忽生，使陛下抱无穷之痛，罪将谁执。念昔陕蜀之行，陛下命臣曰：“我有大隙于北，刷此至耻，惟尔是属。”而臣终隳成功，使敌无惮。今日之端，自臣致。乞赐罢黜，取进止。
　　疏上，高宗不许。

　　
　　



                        


第四十七回    岳飞奏请立皇储


　　绍兴七年正月，有徙都建康之命，作太庙。帝谓辅臣曰：“宣和皇后春秋高迈，朕思之不遑宁处，今屈己讲和，正为此耳。”言罢号恸甚戚。翰林学士朱震奏曰：“陛下可循唐建中故事，请遥尊为皇太后，亦尽陛下孝思之意。”帝从之。廷臣有举议北征者。高宗召岳飞赴行在。春三月，岳飞扈从至建康，帝升岳飞为湖北京西宣抚使进拜太尉，以王德、郦琼兵属之。
　　诏德、琼曰：“卿听飞节制，如朕亲行。”时韩世忠、张浚皆久贵立功，而飞少曾事俊为其列将，一　旦拔起，爵位与齐，俊深忌之，始与之有隙矣。岳飞每朝见，数以恢复为意，以为刘豫者，金人之屏蔽，必先去之，然后可图。帝详问其进取之机，飞因慷慨手疏上言。疏曰：臣自国家变故，以来陛下于戎伍，实有致身报国复仇雪耻之心。仗社稷威灵，粗立薄效。陛下录臣微劳，擢自布衣，曾未十年，官至太尉。一介贱微，宠荣超躐，有逾涯分。又蒙益臣军马，使济恢图。臣实何人，敢不报称。
　　臣谓金人立刘豫于河南，盖欲荼毒中原，以中国而攻中国，粘罕因得休兵观衅。望陛下假臣日月，得便提兵直趋京洛，据河阳陕府潼关以号召五路叛将。叛将既还，王师前进，彼必弃汴而走河北，京畿陕右可以尽复。然后分兵浚、滑，经略两河，则刘豫成擒，金人可灭。社稷长久之计，实在此举。
　　帝览疏大悦，曰：“有臣如此，顾复何忧。进止之机，朕不中制。”复召至寝阁，命曰：“中兴之事一以委卿。”飞退出，遂图大举。
　　会帝以秦桧为枢密使，欲专主和议。及闻岳飞陈北伐之计，深忌之，言于帝曰：“岳飞所志，宏略过人，陛下可诏之诣都督府措置边务，必见成效。”帝从之，即下诏着令岳飞诣都督府参赞军事，自是岳飞见上有常也。飞因至都督府来见张浚，张浚与之握手极欢。二人依次序坐定，交论边务事。浚谓飞曰：“副统制王德总戎已久，淮西军所信服，吾欲以为淮西都统制，命吕祉以督府参谋领之，足下以为如何？”飞曰：“昔刘光世所部之兵，俱淮西反叛逃亡之徒，若调治制驭非其人，致变作乱如反掌之易耳。况王德统制郦琼，并列辈也，岂肯相让。
　　一旦使居其上，必然不服，致生争端，悔之晚矣。且吕尚书终是书生，未曾惯习军旅，不足以服众。若依飞论，当于大将中选名高望重能服诸将者委任之，方得妥帖。”浚曰：“既王德、吕祉不足任，然则张竣杨沂中其人如何？”飞曰：“张宣抚飞之旧帅也，飞足晓其人，暴而寡谋，郦琼平昔所不信服。沂中比王德才相上下，岂能御此军哉。”浚怫然曰：“浚固知非太尉不可受斯任也。”飞曰：“都督以正问飞，飞不敢不尽愚情以对，岂以得军为念哉！”张浚不悦。岳飞即辞而出，自度有忤张枢密意，乃再上表乞终母制。表曰：草土臣岳飞札子奏：乞终守服，奉圣旨不允。伏望圣旨检会所奏，特许臣终制。取进止。绍兴七年某月日臣岳飞谨言。
　　表上，朝廷见其哀切再三，准其终服。诏下，岳飞以张宪于鄂州总摄军事，即日与子岳云回至江州庐山，仍守母丧服，不在话下。
　　却说张浚见岳飞辞解兵柄，大怒，上书奏：“岳飞所请终母之制者，实欲并领刘光世淮西之军，因失望乃推终母丧服求去，其意实在于要君也。”因保举兵部侍郎张宗元监管岳飞人马。虽是监领，实使管之矣。仍擢王德为淮西都统制，领刘光世人马，以都督府参谋军事兵部尚书吕祉节制之。高宗皆准其奏。张宗元到鄂州，见岳飞所演部伍井井有法，绳然不乱，嗟叹不已。因谕众将曰：“岳招讨真将才也。尔等一依其法操习，不可更改。”张宗元即具奏曰：“鄂州军马上下相和，将士锐气，人怀忠孝，皆岳飞教养而成，乞陛下优诏复任之。非惟朝廷倚仗为重，虽襄汉一路亦赖之以安矣。”奏闻，高宗大悦，即下诏召岳飞入朝。
　　岳飞承诏，当日起离江州，迳趋建康朝见。高宗传旨，令侍官引入便殿赐坐，因谓之曰：“张宗元甚称卿才，朕亦知之。
　　卿亦知之。卿宜早定大计，以纾朕忧也。”岳飞避座，叩首流血奏曰：“陛下欲恢复，必先正国本以安人心，幸甚。”帝曰：“前日娄寅亮亦言其事，意与卿同。”遂敕户部官广搜太祖之后有福气聪明出众者，送至朝廷。先选到赵伯琮留养宫中，稍长学业于资善堂。岳飞辞出，迳诣资善堂，见孝宗皇帝英明雄伟，退居私第而喜曰：“中兴基本，其在是乎！”家人问其何如，飞曰：“适见圣天子社稷得人矣。”次日，高宗召岳飞入朝问军旅，谓飞曰：“卿在军中曾得良马否？”飞奏曰：“马不论其有力，在有德者，是为良马也。臣昔有两马，甚爱其能，每一日料用数斗，清水饮一石。
　　水草不洁净者，终不滥用。臣按重铠而乘之，初不甚疾行，有百里之上，才见其能。自午至酉，还能行二百余里，纵鞍甲不卸，亦无汗出。是马受用虽多，却不滥用。气力虽大，却不逞先，乃致远之材也。因征杨么，此二马相继而死。臣今所乘之马，一日料豆不过数升，水草皆不拣择。臣方上马，揽辔未定，便欲跑嘶而走。行无百里之许，力尽汗出，再不能动。此马滥用虽少财易满，气力好逞则易乏，乃驽钝之材也。”高宗喜曰：“卿之议论甚高。”乃加以岳飞食邑五百户，遣还江州驻扎。
