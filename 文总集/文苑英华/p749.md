<!-- { "loadSidebar": true } -->
　　臣某言奉某年月日勑令臣撰洛图颂伏以陛下圣烈丰懿应期首出珍【一作元】符炳铄旷代罕闻虽臯繇歌虞伯禹申叹其或生于今日尚不足以谈天况臣渉学盖浅揆才多陋安可润色皇化对扬神休窃读古文幽寻旧式言大道者莫先于典诰序以之生焉美盛德者莫近于诗什颂以之成焉其辞婉而微其事简而要今臣斟酌前训拟议鸿猷述洛图颂一篇并序谨诣宣议【一作义】门奉进诚未能探索奥宪章经书庶几竭肝胆効尘露増日月之末光阶天地而不朽斯亦微臣之愿足矣臣拜手稽首冐顔以闻死罪死罪
　　为朝集使綘州刺史孔祯等进大酺诗表【武后】
　　李　峤
　　臣祯等言臣闻謡诵必采而风俗可观舞咏既陈而德音不冺伏惟金轮圣神皇帝陛下金口屈道璿枢正辰庆徽号于法宫抚懐生于净国猷再阐紫极重光天地合德而同休黎氓改视而易听万方欣戴百寮抃舞臣等备列下藩预承大庆三年入计行趋玉帛之礼五日赐酺即奏云天之宴覩光灵之赫奕接恩贶之绸缪酬报何阶空誓心而铭骨嗟叹不足遂抽毫而授简非効狂而贡斐实有感而求音同盍各于二三冀揄扬于万一并题序引式光鸿造虽戴天辩日诚不窥于两童而讲德陈诗庶无慙于四言不量踈野轻敢荐闻缮冩毕功进上如别系辕之陋輙簉响于云门化草之微遂驰光于日谷旋顾庸鄙追増悚汗臣祯等无任
　　为鳯阁侍郎王方庆进书法表【武后】
　　前　人
　　臣某言奉墨勑令臣家所有书法并将进来但臣家书法属隋季乱离并多坠失臣十代再从伯祖羲之书先有四十余纸贞观十二年太宗文武皇帝购求遗迹臣亡父先臣私直并将奉进一不敢留今之所存唯有一卷并臣十一代祖导已下书一秩十卷谨随状进上但臣弓冶不嗣堂构缺然虽奉纳楹多逢壊璧亡失之外所余无几私珍缇袭方遗子孙不谓两曜廽光九霄俯听曲延采拾遂登旒扆使千载遗寳重増于光价九泉深隧更奉于恩渥宠被私门荣霑异代懐恩慕逺感佩兼深臣方庆诚惶诚恐顿首顿首死罪死罪谨言为鳯阁侍郎王方庆进南齐临轩图表
　　臣某言臣家有齐帝临轩图是南齐袁倩下手所画私门传寳以为妙絶伏惟圣情兼尚睿鉴旁周稽古轶于虞聦幽求过于魏览万机多暇百代可知或厌游娱傥存观省臣暮年多幸得奉休明窃谓珍竒无容隠黙近从京宅取到不获早以上闻今谨诣阙随状奉进轻尘旒扆伏用慙惶屏营之至
　　进神鳯颂表【武后】　　　　　陈子昂【天授元年】
　　臣子昻言臣闻昔周道昌而颂声作遂能昭配天地光烈祖宗垂之无穷永为代典伏惟圣神皇帝陛下阐极升紫图光有唐基以啓周室不改旧物天下惟新皇王已来未尝覩也臣闻仲尼曰圣人丘不得而见之矣又曰舜禹之有天下丘不预也又曰鳯鸟不至河不出图丘已矣夫皆伤不得见大道之行而欝悒也臣草鄙愚陋生长休明亲逢圣人又覩昌运舜禹之政河洛之图悉皆目见幸亦多矣今者鳯鸟来赤雀至庆云见休气升大周受命之珍符也不稽元命探秘文采风謡挥象物纪天人之防以协颂声则臣下之过也有国彛典其可阙乎臣不揣固【集作朴】陋輙献神鳯颂四章以言大周受命之事诚未足以润色鸿业揄掦盛美亦小臣区区丹慊【文粹作悃】之至谨诣洛城南奉进尘冐冕旒伏表慙惶云云
　　为陈御史进奉和秋景观竞渡诗表【武后】
　　前　人
　　臣某言臣伏见去月日御制秋景务余聊观竞渡故陈先作式伫来篇凡六韵天文爰降品彚咸亨金简潜开珍图斯见臣闻白云兴咏汉游汾水之词黄竹申歌周舞瑶池之驾然而志崇逺辙事式【集作或】劳人故文思之化未光太清之道犹【集作攸】阙伏惟圣母神皇陛下太虹齐圣感月含神德茂于皇阶文明照于天下用能提玉斗把【集作挹】璇衡百神景从三灵叶賛青云出洛爰开受命之符赤甲萦河终御兴王之寳非穷神之至德者其孰能格【集作与】于是哉既而黄屋务闲紫极时暇洞庭张乐思接轸于轩游妫水披图想同叅于尧辇然而逺而劳物者未若近而安人动而勤已者岂比静而神防于是徙金跸鸣玉銮清禁林御池殿肃波臣【集作神】而戒事命舟子为水嬉彩鹢莲歌乍起吴江【集作江吴】之引青龙桂檝时讴越女【集作时摇殴越】之风鸟逝虬【集作虬】惊沸珠潭而竞逐雪飞电集横玉浦而流光信可以娱乐性灵发挥文物皇欢允洽白日俄光于是奏薰风于管弦咏严云于林籞帝歌爰作天藻遐【集作攸】彰黼帐帷宫缛文房之綉防祥烟【集作云】瑞景霏翰苑之荣光信探【集作道】于苞得斯文于紫极太平允矣元首康哉方欲朝明堂之宫辑【集作受】羣后之瑞尊崇显箓【集作号】光啓圣图封玉嵩丘以接千年之统泥金少室攸増万歳之规卓哉煌煌圣君之表也微臣曲学蓬户窃位兰台未闻騘马之謡非有雕龙之思鞠躬霜署谬覩于天章逖听钧台侧闻于帝乐天文尊贵不逺于下臣帝寳殊【集作珍】崇曲宣于近贵窃以为君唱臣和固不隔于尊卑宫变商从方允谐于金石輙用斋心扣寂假翰求词将以攀日月之末光继萤爝之微照不胜【云云】
　　进东岳朝觐颂表【宗】　　　苏　颋
　　臣颋言臣学不渊【唐讳】博词盖实滞陛下过听被恩最乆喜规封岱増天帝王壮观臣以宗伯秩礼陪清道之舆臣之幸一也又伏覩自天垂象铭岳昭训臣已有司上载封禅【一作光封】之烈臣之幸二也臣再三之幸万百常情臣某【中谢】臣东京奉防窃闻刻石三颂臣草一敷圣主之猷次纪宰臣之鸿笔斯事至大咎繇吉甫之难也臣自料度不胜惶悚而议者谓臣光荣之至死且不朽臣以羸疾翳然言罕能述忠【阙】　愚臣极思虑罄肝胆而为之伏希演脩德之符非敢助亲文之化傥以润色鸿业一蒙睿览则臣之至恳万殒知归轻尘冕旒若寘冰谷无任区区战灼之至
　　进孝乌颂表　　　　　　　杨　谭
　　草莾臣谭言臣闻自昔皇王抚运提象天锡祯应以光盛业臣伏见以为至道有孚能招异类深仁所协克顺天心陛下孝理天下孩视羣动恩被羽族感通阳精虽器车马图洋溢秘府而黄龙丹雀委积近郊此或为常不甚专美岂如孝乌俯尔营巢不惧不惊以育羣子臣幸逢昌运好览休祥万古殄图安能有此百代良史未之前闻况宿【一作肃】穆紫宸晓夕严警防弁星列士云屯燕雀飞梁无相贺之所鱼龙在栋成骇目之观唯此孝乌晏然能驯明陛下深爱子物之慈表皇太子归哺报恩之孝首出象【疑作众】瑞莫与之齐谨按符瑞图云宗庙肃敬则孝乌至昔范览对蜀主言慈乌知孝诚飬之禽必有【缺】方懐而至者陛下圣策逺备威震遐戎略地攻城无歳不克巴蜀之外今斯获丑慈乌効祉可谓有征加以逺降日轮近巢天宇据北辰以永固岂南飞以逺枝自古攸传无闻此瑞愿陈不朽垂裕将来谨献孝乌旌德颂七首虽论扬之美有愧于清风葵藿之心无忘于捧日谨投延恩匦奉表以闻冐触宸严伏増战越臣谭诚恐顿首死罪谨告
　　进喜雪诗表　　　　　　　李　邕
　　臣邕言一昨瑞雪期农人阻望陛下以亿兆勤虑仓廪贻忧禋祀冥祈祷黒帝固能至诚应物圣德动天朔雪下于龙山海神朝于鳯阙是以途歌邑舞野庆朝欢荷一人之渥恩为四海之膏泽臣仰思化伏念辅时虽力减鸿毛而情殷鹤立无任喜跃庆贺之至谨昧死诣金阙门陈表贡诗一章臣邕诚惶诚恐
　　进封西岳赋表【宗】　　　　杜　甫
　　臣甫言臣本杜陵诸生年过四十经术浅陋进无补于明时退常困于衣食盖长安一匹夫耳顷嵗国家有事于【集作于】郊庙幸得奏赋待制于集贤委学官试文章再降恩泽仍猥以臣名实相副送有司叅列选序然臣之本分甘弃置永疑始望不及此岂意头白之后竟以短篇只字遂曾闻彻辰极一动人主是臣无负于文少【集作少小】多病贫穷好学者也【集作已】在臣光荣虽死万足至于仕进非所【集作敢】望也日夜忧廹复未知何以上答圣慈明臣子之効况臣常有肺气之疾恐忽复先草露涂粪土而所懐冥漠实孤负皇恩敢摅竭愤懑领略丕则作封西岳赋一首以劝所觊明主览而留意焉先是御制西岳碑文之卒章曰待予安人富国然后徐思其事此盖陛下之至谦也今兹人安是也【集作已】今兹国富是也【集作已】况符瑞翕习福应交至何翠华之脉脉乎维岳固陛下本命以永【一作承】嗣业维岳授陛下元弼克生司空斯又不可以寝也【集作已】伏惟天子霈然留意焉春将披图视典冬乃展采错事日尚浩阔人匪劳止庶可试哉微臣不任区区恳祷之极谨诣延恩匦奉表进赋以闻臣甫诚惶诚恐顿首顿首谨言
　　进雕赋表【已见一百二十六卷宗】　前人
　　为陈正卿进续尚书表【宗】　萧頴士
