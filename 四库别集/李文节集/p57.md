<!-- { "loadSidebar": true } -->
　　三吴旱而圻内多骤雨不识苍苍者意竟奚若县官蠲赈所济几何信乎民之命悬于天矣中秋数日长安酷暑异常几席如熨夜不可寐即吴下之暑或未必尔惟是清斋一榻块然独居所恃以不病在使君茂年尚未须此然亦以早服为上耳便诸一切而禁其侵牟榷政足矣此外亦无庸有事察渊之戒不可不守也 

　　○报黄月庭 

　　令弟水南一会遂成诀别二姬遣之大归可见弥留不乱亦惟长公能成之至于所遗产业授受价直左券甚明即豪右何所措其手万一当年未妥或求找求赎不妨调停要以和巽为善安静为福不可泥常负气有谓门面所系见弱示强此市人无识之谈长公勿听也 

　　○报董震峯 

　　东南灾报络绎入长安缙绅士夫相与蒿目而忧计无所出窃度贵乡二三闾右饥民求哺有司劝分即廪竭庾虗不得以亡为觧老丈不能无费心矣事不如意十常八九即得意时横逆亦不能无第以含忍为强宁静为福究竟是便宜耳丈品格尽高但尚有些英气先正谓英气便害事克治涵养即弟亦尚不能然弟向实以贫骄人今不称贫而亦不富也使弟多城南负郭田数亩宁能缓步阔视昂昂不为辕下驹耶横逆出于至亲尤与外侮不同顺以受之以杀其怒德以报之以服其心大都不过损财诎体而不知损乃所以益诎乃所以伸老子云既以予人巳愈有既以分人巳愈多旨哉言矣承教不觉迂谈及此高明以为何如 

　　○与黄肖葵 

　　屡损翰教特以尊翁序言久虗尊委欲俟有以借口而后裁谢都门事冗贱体病多襟怀意兴日□索然闻文字之役不啻公差之至是以他有索者展转辞让百计解脱独于此序则寝食未尝忘之而逋负迄今寥寥数语不敏不佞之效可见于斯矣惟门下贷其稽留而赐之斤削俾不甚芜秽以污先公简端亦门下责也 

　　○报王麟老 

　　诰命业竣事卷轴关领皆高邮李中翰名公荣典人人争效其情耳倾缘病狂者谵语遂使不肖姓字彻于听闻顾犹未若南宫蜚语之可畏彼盖盗憎主人怀螫而直欲甘心焉半岁两刼岂非赤舌在命而皆出同乡乃知吾泉如丛林广囿松柏桃李荆莾枳棘杂生并长蒙其芘食其实者固多而受其刺者不少亦足以征吾泉之盛矣 

　　○与沈玄初 

　　适会聂公祖云两台有建坊之仪未知果否果尔则表树荣典人所求而未必得者而不待其求而予之岂不知感惟是有非愚陋素心者左右亦见郡治牌坊其比如栉矣而树者未巳也坊之所树不能不与民舍相妨生日击民之苦坊盖巳矢心发愿不敢以不肖姓名苦乡之父老子弟即近有树郊墟稍远民舍者而生亦见谓可无以为也自生起家恩贡以及登第受坊直者三矣而以贫故悉取而餬其口今卑卑七品碌碌无奇而重费公帑损民膏益为无处矣往岁过家亦尝私语舍弟而还以早计自笑忽闻今说怔怔怦怦中夜不寐恐此役遂举素心谓何用是布肝鬲于左右祈鉴其志而曲成之未给可止巳给可归即经始可辍而区区愚情倘不可不闻于公祖者更望为之转达万惟留神次骨之感 

　　○报李鳯岳 

　　吴会大祲榷计宜不能独羡以向所闻诸关大都月计不足岁计有余即不足奈何取盈黄二瞻南关不以亏额损誉也而货榷与木榷微不同要之惟有一皭然便了此外非所问矣惠山之水天池之茗与使君为三清恨无繇对使君同嚼今岁弟赤舌照命藉芘幸不为难然以此不敢不益自兢兢耳 

　　○报詹明庵 

　　接翰教长至前得雪福星所照自当转沴为和此古所以有随车甘雨之说也承惠膏药日来辰起呼酒调服于弱体殊有助心庵不识和酒而以口尝反谓制不佳微弟为之指南几枉琼玉虗尊惠矣顾无以为报奈何 

　　○报李凤岳 

　　闻还朝伊迩忭喜良剧计此时吴门茗香泉冽适逢使君事竣日有余闲烹啜吟哦必有李白茶述卢仝茶歌俱竣燕市税驾班荆之时采取锦囊为使君一朗诵耳 

　　○报柯立台 

　　披阅考卷堂堂正正一挽近时诡异之习而返之大雅庙堂每以正文体为惓惓诚得学使者皆如门下何忧其不顾化惟是窃闻儒童考试令郡邑更调其于防私袪弊可谓算无遗策第恐官非亲临事出兼摄当事者有莫适任怨之心在下者少严惮帖服之意反不如循袭故事之为无失高见以为何如 

　　○报梁襟海 

　　门下甘棠在永春而长武新造为一方建万世之安其有功德于关中尤巨王门左授令人不平乃生祠之举尚有媒孽其间者此何以说焉生每对人谈门下操履政事未尝不击节而闲曹弱力不能推挽徒自媿耳然民彛难冺公论竟存即能靳门下一官终能使长武之人不尸而祝之乎门下徐俟其天之自定可矣 

　　○报梅春寰 

　　分臂后闻令郎之变珠沈玉毁旁人犹为失声况桥梓乎然而世界缺陷造物忌完即蚤发者之先零足知晚成者之长茂足下宜遣诸胸中勿复介介为也 

　　○报何霁怀 

　　劝农练兵议擘画精当惟在力行之耳而弟又谓一州六邑土地之宜人情所便恐或不能尽同倘令贵属各尽其所知见面相计度于画一中稍寓化裁变通之意务令与土地人情相宜而明府第提纲挈领责其成功则吏习民安实效可睹盖须贤能之吏方能为明府领此而明府既有美意良法不患无佐其下风者 

　　○与杨荆严 

　　敝坟户一事至累老丈居问鄙衷大为不宁梅老于弟同哉同年又同署先辈梅老云亡公子在焉世讲之盟愚兄弟共之黄景澄得过于公子若以坟主坟户之情为之解为之恳可也解而不释恳而不获有置之巳耳但使丘垄长在松槚成行西舍东邻谁氏不为吾守炙鸡絮酒甚处不是吾庐何必护细民以怼大家以书生而溷公府使郡公聒耳公子张目烦羣从之呼号动隶圉之拥卫岂不为市人之所诟病山鬼之所揶揄盖其识不足意不广虑不远气不和违背其兄平日之训以有此也道路阻修鞭长不及马腹心甚忧之适谢□绅行即移书切责舍弟令其负荆公子之前闭门塞兑置景澄于度外尤望老丈即日为弟一谢公子求其包容毋终督过以全世谊不惟愚兄弟获免于罪戾将先人寔灵承之 

　　○与庄阳老 

　　新命一下忭喜良剧　皇鉴忱恂既不为浮言所动方翘首跂足以为履声剑影旦暮遇之既而传闻素车疑信相半久乃知其果尔伏惟班崇槐棘养谢桮桊此于人间世盖为布有而乌哺暂返豹藏不稳祥琴在御征书在途矣 

　　○与弟尔立 

　　景澄事袛为求饶于公子则可不得即当丢去即使景澄无屋转徙他乡何患无为吾家守冢者凡事先自谋而后为人谋吾所以二十年来缄口括囊亲故是非一切不管正恐未能救人而先失巳况子弟之与士夫后生之与长年势分相悬干局自异故吾往年为表兄为土工二事亦尝语尔立曰此在我间一为之则可尔辈但以深藏为高致斩截为妙诀此意竟未之知耶吾辈爱惜声名力气不啻拱璧千斤之弩不为鼷鼠发机岂以为村夫野人相雠怨之藉乎吾平生无所不让人惟让之一字不以让人尔曹及诸亲故平居以我为怯懦不知我亦许多阅历磨砺纔得此怯懦一着诗云温温恭人如集于本惴惴小心如临于谷此吾兄弟所当服膺者也 

　　○报梁霖宇 

　　丈行后即寒冻每念吾侪挥鞭陌上入而扃户拥炉而丈驱车塞外涉沙漠冐霜雪此非诗所谓大夫不均我从事独贤者耶承教道西事如指掌所云三失诚得要领而所云坏于无□心任事之人者尤中其膏盲循环捧诵直令人投笔请缨而媿其不能也努力为之令人谓吾榜中有赵充国即吾党增气矣 

　　○与洪心庵 

　　治兵使者专制一方横金赭盖亦巳贵重惟是向者同巷连邸昕夕相过接膝抵掌衔杯对奕参横斗转散步而归此驩不可复续耳 

　　○报梅春寰 

　　新政诸议具见留心一邑之利病而老成经画洞中肯綮尤非操刀学割者比惟是为民捐俸固出一念恻怛而足下之家亦自无所藉于禄入第□人未能谅察反以为有意而为之则仁心义举适为谈资今捐者巳矣此后可勿复为也 

　　○报刘兑阳 

　　贱造男女宫中孛星在焉自分非多男而谓犬子必育方计岁作翁日独宿渐向闭关冀省事全躯足矣犬子既为异物独余老夫妇一双向来着筭一齐打乱乃知命苦而望顺劳而祈逸皆妄也初丧几不自持既而行役稍于事上着心苦亦渐忘役竣置妾弟亦强自宽解庶几不陨一线之绪以纾至怀不知竟何如耳 

　　○与李还素 

　　桥记削去六言益就简洁而大笔夷犹婉润似褚河南镌亦精善即其文不称而此石足以不磨矣年母窀穸之期深合古礼自志手书尤得欧阳氏泷冈阡表之意世有释服从政而先魄未妥抑或谒铭贵人徒得其浮语虗称而实不肖者视高见何如哉 

　　○报洪心庵 

　　粤东距故园不远又多丘里贤者之宦辙既叱驭凭轼彼中高牙大纛俨然一路开府也丈奉使后国事纷然而龙性难驯霆威不测李松汀谕教之请一不当　上意诸公骈斥朝省为虗繇此言之汲长孺而在未必不乐居淮阳而不愿出入禁闼矣丈以为何如 

　　○报何锺雒 

　　到林下时但当无事以当贵不出以当尊则何官不可若欲管事求人争山占海则侍郎不如尚书尚书不如阁老次相不如首相首相又不如见任总无快足之时而要之管事求人之相公竟不如一下位无求者之为高品也吾辈未能勇退以为高则当饬躬以俟命舍此两者之外无可为者 

　　○报王麟泉 

　　翁勇退急流之际乞身强健之年未倦而休未足而止鸿冥鳯举于今见之第恐膻不慕蚁而蚁慕膻飘然之志未可遽谐公交车之章尚烦再草耳 

　　○报王对翁馆师 

　　向以宵驾候伺不审遂失干将乃摇摇然与台旆俱西者独有蚁慕一念耳某居恒尝诵所谓大臣以道事君不可则止者以为今世士大夫即秉以道之心而或未明则止之义故其进而肩事间有濡忍以就功退而奉身亦或回翔而未决乃今老师进退之际光明介洁真得孔门律今矣 

　　○报伍充吾 

　　弟向有一子巳做了有发头陀不幸为东门吴乃始寻觅鼎器齿至发短家室之意泊如但得仰藉洪庥俾寒门一线不至终斩即于弟足矣 

　　○报张锦亭 

　　清源孔道过客自繁然都中谒谢亦不少惟是无失礼无失词则丈所谓吏隐之中而仕学并矣西贼□张东倭又告此时一萧如熏不啻宋宗岳辈视之弟正诵昔人论宋以为声容盛而武备衰议多而成功少此语正似今日而尊教尚以为视宋未知其强弱无亦李翱幽怀赋意乎 

　　○报申玄渚 

　　闻老师爽健日与客对奕未尝三日不出游真山中宰相地上行仙乃知向之为萋为菲尽力而排之者不为天下计而为老师谋拥护从臾将之极乐之地赠以无量之福惟恐其不逸不娱不圆不满也 

　　○报林鳯洲 

　　曩经省会叨扰绮筵彼时卜第方新甓础满地一别之后想堂墄阶除莫不完美而丈高怀逸兴日集宾游而卜昼夜浮白引满陶然其中林居之乐可想可慕恨不佞株守匏系未能拂衣摄屐相从于三山耳 

　　○报孙越峰 

