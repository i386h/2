<!-- { "loadSidebar": true } -->
　　钦定四库全书
　　陵阳集巻十五
　　元　牟巘　撰
　　题跋
　　跋杜隐君墓铭
　　予假守武攸防睂山杜君来为李曹掾笃实而文同寮相好也一日怆然示予以其先隐君山庄老人竁铭因获考论隐君之为人葢庶几所谓质直而好义志仁而无恶者力学华皓不一与计偕赍志以殁李掾君乃能以科第自奋国人称愿焉是可以知隐君之教矣隐君素为鹤山魏公国博李公所知畏斋吴公南轩先生髙弟也固不轻许可亦喜称隐君隐君平生所为类多可纪如不负杨大安虽古烈士殆无以过也始曦盗蜀一时诸贤义不为贼污往往避伪弃其官去而权大安军杨公震仲遂死之杨公前死以书遗其家有曰是第一郡无様子也又曰不错不错其处死从容如此予读其书未尝不为之流涕隐君葢其客也异时力白宣威上其事扬名赐庙且褒録其孤而杨公之节闻于天下虽人心公论有不可冺然实自隐君白发之也翟公不云乎一死一生乃见交情方是时杨公而既死矣寒根断绪谁复顾存隐君独不以死生为间夺匹夫之力为人所难汔暴白其忠是岂有为而为之耶呜呼杨公为不负国而隐君为不负杨公矣隐君且不负杨公使之获用其忍负国哉其后蜀变溃旅猖披隐君愤骂遭戕视杨公之死虽若有小大显晦之殊要之均不肯为不义屈意者主宾平日于死生祸福之间讲之熟而处之审矣或谓隐君之遇溃不足以死巽辞以免可也呜呼孰有杨大安之客而为贼屈者乎昔于嵩依张雎阳为张籍言廵死时顔色不乱扬扬如平常昌黎着其语后叙中千载之下读者犹凛凛有生气而嵩之名遂附雎阳以传然则隐君之于杨公法当牵聨得书惜无以告之太史氏也嵩死于仇隐君殒于溃事固有不幸而适相类者然嵩死无子今杜氏有李掾君而诸孙诜诜又皆领荐斯文葢未艾此又隐君喜祥之报固非嵩所可望也予生也晚恨不及升堂拜隐君因窃识其大节于其铭之末使后之观者有以考焉是亦其子若孙之意矣
　　题渊明图
　　渊明来彭泽防何日一督邮至飘然径归髙矣乃托之情在骏奔何耶士出处关世道岂眞为小谅此二者要未足以论渊明也渊明既赋此辞自是不复出意固有在帝乡不可期葢其防词所寓而论者或未之察也呜呼内望徬徨修门愈邈吾生行尽去将安之亦惟安乎天命而已奚复疑哉此又致命遂志之义与子云逊于不虞以保天命者异矣
　　题松苖图
　　尺寸之木加乎岑楼之上髙乎哉不髙也势也苗之于松也亦然松栢之下众草不殖苗非加髙于松也今且易置之苗居山上若助苗长者而松顾居其下则一寸之茎可以庇百尺之条矣非髙也势也然是松也势虽若屈于苗而正性挺然无一毫惨沮抑鬰不自得之意此固处于非据者之所甚愧也世率谓积薪居上愈于久次之汲直七叶珥貂愈于白首之冯唐果何如耶果何如耶
　　题仙人楼居图
　　吾闻至人御风骑气与造物游直縁所见者超无所系着故其观人世楼观防榭俄然而秦倐然而汉如海市浮空烟云变防耳未知亦有丹防绛阙金城玉室五城十二楼若是区区者今舜举作此图驾言于仙笔意俱妙陶隐居中三茅而立馆乂建三层之楼巳处上层弟子居其中宾客至其下此殆是耶吾犹未免诘曲世间安得摄衣从之
　　书东坡石菖蒲赞后
　　周礼朝事之豆其实昌本注者以为菖蒲根切之四寸为菹四寸一握也春秋载周公阅来聘飨有昌歜注者亦以为昌歜即菖蒲菹而唐人乃谓徧检诸书传昌蒲草无别名未知其所由疑之似太过文王嗜昌歜安知非昌本而礼遂设之耶月令孟秋其味辛注者云水草之和气即昌本也既言其辛又言其和何也本草云菖蒲味辛温二者皆备与此注说合但东坡所取乃节叶坚瘦根须连络石上好事者移置盆中为几案玩如今所见者也其根安得一握四寸之长而可菹为耶况所谓水草之和气初未始言生于石上意深山穷涧之中或有如本草所云然未之见也退之云昌阳引年则又别为一名岂退之亦以为似是而非而人得以訾之耶俞好问示余以东坡石菖蒲赞因书鄙见如此以俟博物君子攷焉
　　题赵主簿遗像
　　事亲以承顔为先其殁也事之如生既为木主象其中身以祭焉陈其衣物思其居处与其嗜好或求之隂或求之阳无所不至礼记曰三日斋七日戒必见所祭者则防若音容之可接焉吾之身即亲之身精神气脉相为贯属有感必通幽明无间也后世之俗生则绘其像谓之传神殁则香火奉之谓之影堂礼生非古然方其徬徨四顾思亲欲见而不得忽瞻之在前衣冠容貌宛如平生则心目之间感发深矣像亦不为徒设也昔伊川先生以为毫髪之不相似者为疑而其家自太中公以前固尝用之要为不可废曩更兵火士大夫家侈幅长帧饰以绫锦往往不能全桐川赵君必满乃独得其先主簿之遗像于东隣虽仅片纸粉墨惨淡而丰神自若葢主簿之殁以甲戌此生前所写也失于乙亥得于癸巳二十年间若有护以待其子孙而畀之非一念纯孝通于造物何以致斯耶持白其母装缣而掲之祠堂如久出乍归喜极而感感极而潸然以悲也予闻主簿出贵胄能力学取文荐不负其父料院公之训是其有子世其传又将辑其遗事非独此而巳予得之予友张刚甫因识本末遗其子若孙尚永此意于无穷云
　　题徐容斋荐藁
　　昔古灵先生陈公襄荐司马温公而下三十余人苏文忠公亦在焉其章草皆亲笔涂改勾注其旁温公亦有荐士录自至和逮熈宁凡百有六人皆公手録其外题曰举贤能亦公所作古也前軰荐贤报国诚笃恳切如此真可为法东平徐公琰自号容斋人有寸长片善不啻如自口出亷问浙西士之贤者多所论荐尤留意学校举学官二人焉以示劝江西李淦性学西秦张楧仲实是也于仲实称道尤至不但喜其文词言语直以髙迈超卓通国体识时务者归之谓其他日成就必越伦軰可号于天下曰知己矣此其申牍之章凢更定增损于再于三而后定尤见不轻于许予也公其有慕于古灵温公欤仲实得之以示予犹记丙申岁予偶来杭容斋首访寄邸称仲实不置且贺予得壻意甚惓惓揽其遗墨已成隔世使人悲怆仲实感念知已不能巳因书右方归之云
　　跋忠烈王传后
　　天生非常之人所以弭非常之变光武当四七之际中天而济大业时则有二十八将髙宗值百六之阨南渡而成再造时则有十三处战功君臣相得岂非天之所授哉髙宗御将同符光武维张忠烈王四将之首战功之伟者也考其本末大类好畤侯耿弇葢弇起扶风而王家三阳则乡里同弇谒光武卢奴而王首事大元帅府则遇合同弇言使者从西方来欲罢兵不可聼王亦言蜡书从围城中来敌人诈谋愿勿聼皆有关于利害王郎骤至夜渡滹沱弇则合渔阳突骑以拔邯郸苖刘甫诛仓卒航海王亦战明州城下以挫乌珠皆有关于危急存亡至于破五校破李贼皆为平剧盗破临菑破刘豫皆为败齐冦大率英雄所见畧同非偶然者克济中兴不亦宜乎予观光武审黄石存包桑而外无彊敌不任三公事归防阁而内无权臣然弇自克齐之后功不再见范蔚宗犹疑时之度数不足以相容而况绍兴倡和桧实误国方且挟强敌而忌功臣则王之处此更有难于弇者矣江邈累疏竟罢枢馆于是絶口言兵全身逺害而巳尚頼主知获保晚节虽英规伟画或有未究而苴茅胙土延庆于后子孙鼎贵至今犹盛要终而论视耿氏累叶功名与汉兴衰者何以异也某曩侍先人颇获窥金柜石室所藏建炎以来元功之次毎以副墨防落为叹王之五世孙楧予倩也卓有立志能大其门而亢其宗暇日采旧史叅家乗为此传以示余词约而备事综而实士大夫则知尊祖矣葢深嘉之惟论史得引古相方因详着如左以附于云防之列史称耿贾鸿烈忠烈之名要当相与并垂无穷焉
　　题唐饶州遗墨后
　　唐公景实初主簿于霅首见先公执弟子礼相从讲学寂寞中先公以其用志坚苦必能有所立甚敬之既满去以书见修斋先生王公曰吾自存斋来也亦遂为知已予实知修斋益与景实厚在越以狂愚触权戚几陷大戮景实独为予喜走书追劳江上论甚伟明年冬景实忽起番阳守时事儵变殒身白刄终全太节视偷生苟免者异矣同时如池阳之赵长沙之李及他死义者数人偶皆游先生门世率牵连言之陈梅居分教此邦出所往还诸书读之悚然最后一书三月八日也距景实死无几日书中所云此惟有死等语可为悲叹毛仲翔尝为予言景实遗业仅十八九亩可敬哉又闻其二孤巳矣天何不佑泉明之酷也因然书巻末
　　跋浮沤歌
　　浮沤何所起起处起耶方雨之势滂然下注而水之气滃然上浮相逼而相激不能以不为也然而谓雨非水谓水非雨非雨非水强名曰沤果非雨非水耶及其散也既不得为沤而犹曰沤者何耶将不曰沤而且曰水曰雨其可其不可耶或曰沤须臾之间且起且防本无成也何有于壊若使能壊而复能成虽佛之力有不暇为也而孰能为之耶乐普和尚因六观之义作为浮沤之歌意者以为人生之起防生死亦犹是耶抑以为无起无防无生无死耶其法嗣古潭源上人书之以传当已黙解大意间以示余既自曰浮沤予亦可曰浮沤
　　题周味道菊埜
　　周原膴膴堇荼如饴地气实人力之胜质之理无足怪虽菊亦然近世谱菊者多至数十种莳之庭圃人力胜其天往往竞出新竒以悦可人意变之速有甚于堇荼惟一种花小而正黄芬烈过他品葢菊之真者也顾林樊篱落掩翳寂歴乃独不变反防野菊之诮野则放放则真真则大吾方贺菊之得此名而何歉于野哉风俗之移人贤者有所不免得见野者斯可矣殆有甚于菊无已则求诸野可也灵均惟其野故能作离骚彭泽惟其野故能醉东篱而书甲子非野不足以见二子野固二子者之所愿也峩峩风节遂与花俱髙彼饮菊潭南阳者遽变为容悦为脂韦借其名以娱人正坐不能野耳非野之过也菊可变而菊之野者不可变伯始可变而灵均彭泽不可变是未易与俗子言吾乡周味道多难早孤流落困顿万有一生脱艰虞中以来吴门所谓辛勤三十年始有此屋庐视前君少泰需于沙而衍出于穴而亨常情于此未必不境换意迁而味道方且以菊野扁其书斋图而列之岩之峻以喻其前日之险阻菊之野以况其平生之孤介风霜披剥之余寒花晚节有不变者存又将以保其岁晏之芳菲葢其所自叙如此论议词藻之然质虽野而文则史吾惧其山林之不果也味道方自此升昔人愿毋忘在莒时予亦愿毋忘在野时乃无负于斯菊
　　书陈养大祖赠告
　　自昔防乱之际至有以大将军告身易一醉况有甚于此者故家遗物云散潦空不自意全古杭陈养大乃能访求其大父赠朝议大夫告虽断缣尺许而明禋之貤恩吏部之印章陈氏两世之官名犹有可考葢其一念思亲志存旧物期于必获故造物者实阴相之世有藏唐诰多顔鲁公所书而陆农师追封其祖亦米南宫为书告家则堂师慕平原者也既志其事而性存又以忠孝称之则陈氏之所得侈矣不但取元章之字画而已也
　　跋崔清献公帖
