<!-- { "loadSidebar": true } -->
　　永乐丁酉太宗皇帝复巡狩北京仁宗皇帝监国当时留侍监国之臣悉简敦厚而恭慎者而文臣之预密务者三人吏部尚书兼詹事蹇义翰林学士兼谕徳杨士奇翰林侍读兼赞善梁潜仁庙好文重士乐善有诚时节宴羣臣间赐诗奬谕而三人者所得为多右二诗前赐臣士奇臣潜凡书二纸悉识以东宫图书而分赐之盖同侍宴也后诗亦识圗书而専赐潜其诗一书侍读一书赞善者从略而互见也观于此诗则知上之所以重潜潜之所以事上交得其道矣明年潜卒时无强壮子弟在侧所得奬谕诗文好事者知其为寳率持去其子楘能记忆二诗比求善书者録为巻以臣士奇先朝旧人且其父同寮也求识之臣侍仁庙监国最乆仰窥圣志盖未尝一日不在君父不在生民不在求道而咨贤也仁明之徳从古鲜俪焉潜卒后七年宫车上宾想见明良神灵感会今侍龙御于三光之表而臣衰病余息徒抱乌号而永恸获覩此巻拜稽三复老泪横流谨识岁月如左

　　胡忠简公封事藳

　　右吾郡宋胡忠简公封事藳有周文忠公杨文节公题跋在后忠简孙搢刻于融州真僊岩刘长吾得之以恵余者忠简笔法出颜鲁公盖忠义之性有相契矣掲文安公谓此书本左司郎中丰城范璇舜文所为将奏之以示忠简忠简曰书奏即不免南迁子有老母不可以累母吾以奏之遂有新州之命余近于两府检志书见丰水志载范璇事云为户部检详时欲与胡铨相继论奏和议胡首抗章范实从臾之胡之逐又赆其行未尝云此书范所为也丰水志作于宋南渡后当得实不知文安何自而云然也然文安云庐陵胡氏杨氏皆国家之元气故以所作杨氏忠节祠记附此帖之后

　　题宋欧阳澈譔告身后

　　宋陈东欧阳澈皆以忠信见杀高宗朝后高宗悔之此诰其褒恤之命也盖初为小人所蔽追悔之词虽切无及然覆辙尚可以戒后而无几胡铨韩紃言和议何兊言马伸存赵之功梁勋言金兵必至宜有备皆逺窜虽不死死等耳恶睹其克戒也哉呜呼为国之患莫大于杀忠言为臣之祸莫惨于以忠言见杀此诰至今三百九十年矣虽传之千载不能使人读之不兴恸也

　　通鉴续编

　　右通鉴续编二十四卷六册四明陈桱子经着刻板今在苏州府学起盘古至高辛为第一卷契丹事在唐及五代者为第二巻后二十二巻则宋三百二十年事也孔子曰吾犹及史之阙文学者于前事据其所可知其所不可知阙之可也羲农以前遐哉邈矣非有文字之纪也其事间见于百氏所记者要多以意言之耳而必掇拾以补前史之阙亦异乎孔子之意哉昔刘恕作通鉴外纪避经而専采百氏之说金履祥谓其野而难质故作通鉴前编不复避经桱尝为之举要固主履祥之说矣而复着此卷何耶宋史于今少见全书学者于此编可以考见一代之得失尝闻吾郡刘倩玉亦着此书未板行往年会其孙公潜云留在永丰今不知其何如也 

　　跋四十二章经

　　佛最初入中国独有四十二章经观其以生中国为难彼固歆慕乎此矣而此之人乐其说者往往愿生西方何也

　　题崇恩堂巻后　　杨荣

　　尧舜禹汤文武之道着于治者盖一时之盛耳孔子以六经之道为敎而万世之治系焉故大贤谓孔子贤于尧舜岂虚语哉由是厯代以来隆其谥爵通天下而祀之可谓盛矣然不特此也又世封其后以崇徳象贤其荣名厚禄可谓与天地相为无穷者欤我朝当文运亨嘉之会六经之道大明而于衍圣公尤为眷厚其禄秩二品世袭爵邑虽仍前代之旧而褒崇礼遇可谓超越前代矣太宗文皇帝尝躬诣太学行释菜礼而仁宗昭皇帝即位衍圣公孔彦缙来朝燕劳赐予情文两致缛礼多仪具着为令彦缙躬膺眷遇以谓褒崇之盛莫踰于今日乃作堂于其家而扁曰崇恩鲁王殿下亲书大字以赐之金薤云章照耀阙里何其盛哉夫孔子之道生民至今永赖凡冠章甫衣逢掖者皆知尊尚而敬仰之而况其子孙乎况帝王于先师之胤乎昔唐肃宗东巡至鲁亲祀孔庙作六代之乐大会孔氏子孙谓孔僖曰今日之会于卿族荣乎僖对曰自古明王圣主莫不尊师重道今亲屈万乘辱临敝里此乃崇礼先师增辉圣徳非臣家之私荣也肃宗喜曰非圣人子孙焉有斯言然则彦缙之所以名堂者其亦若僖之知所本乎异时书诸金匮以传万世其为仁庙圣徳增辉岂小也哉予故乐为书之以系于诸作之后

　　明文衡巻四十七

　　●钦定四库全书

　　明文衡巻四十八

　　（明）程敏政 编

　　○题跋

　　题六桧堂卷　　黄淮

　　忿之激于中者必征于辞色征诸色其发疾以暴征诸辞其旨婉以深稽之往古蔺相如忿秦之欺赵欲以头与玉俱碎樊哙忿鸿门之背盟拔剑瞋目以胁楚王征诸色者也国风叹荟蔚之朝隮楚骚悲菉葹之盈室征诸辞者也色之所发虽足以快意于一时而辞之所寓诚足以垂戒于万世其浅深固不可同日而语也今观胡褎之六桧堂其亦忿之征于辞者欤褎温之永嘉人当宋运中微屏处华盖山中读书自娱忿秦桧之误国痛入骨髓然而未能伸其志也遂于堂阶之下手植桧六本揭其扁曰六桧盖以六之音与戮同于以识夫桧之罪当致显戮冀他日得以酬其素愿云耳乌乎褎独何心哉不得已也当时有若胡澹庵者上高宗封事请以桧之头悬之藳街词虽切而不见信况褎未获进用于朝者乎后虽一出竞以奸权妒嫉仅至滁阳通判而止徒使空言与国风楚骚同传于简编良可悲夫然其气象从容辞意恳至后之览者足以寒心而骇胆诚非侥幸快意于一时者之可比也九世孙镛裒集成巻镛之子奥复求士大夫诗文以彰厥美其亦善于继述者欤

　　四皓图跋　　胡俨

　　余读留侯世家至有所谓四人者尝高其义不为屈辱因高帝欲易太子吕后用留侯计卑辞厚礼招致此四人为太子助此四人亦幡然无难色司马公谓审有此是子房为子植党以拒父也愚以当留侯被劫画计之日唯知用圯上老人设变制权之术岂暇顾父子之伦哉然此四人既不为父用肯复从其子有可疑者一也向以帝之慢侮而逃匿不就今从太子见宁必其不轻而且骂哉有可疑者二也且此四人高蹈逺引宜其不役志于物一旦以金璧书币而来有可疑者三也夫惟其有可疑者三余是以知此四人者必不茍出焉虽然四人从太子游者必有谓其果为商岩之老则余不知也

　　书袁廷玉传后

　　人之贵富贱贫吉凶寿夭智愚贤不肖果有相乎禹之跳汤之偏皋陶之削瓜伊尹之无须麋周公之断椔仲尼之蒙倛是耶非耶果无相邪公孙谷丰下而有后伯石越椒俱豺声灭其氏周亚夫邓通之不食卫青班超之必侯见诸史传者班班矣荀卿子曰相形不如论心论心不如择术形不胜心心不胜术斯可以论圣贤矣其它囿于二气五行而尽性践形之功或昧焉或缺焉或未至焉则贵富贱贫吉凶寿夭智愚贤不肖之征亦岂外于相邪故唐举吕公管辂袁天纲之徒皆能以其术取名当时流声后世此其人岂佞也哉四明袁廷玉甫其先南昌人世业儒至廷玉以相术显余官翰林时廷玉擢太常丞尝见其貎清古而气刚毅有君子之风今退休于家其子忠彻为中书舍人乃持九灵山人戴良所譔甫传示余而求题呜呼廷玉术之神其见诸传者详且核矣然其言曰毎占人吉凶即知其心之善恶辄念之为之反复化导期转祸以为福人不畏义理而畏祸患因廷玉之言格心改行者甚众然欤若然君子之用心也昔严君平隠于卜筮与人子言依于孝与人弟言依于顺与人臣言依于忠各因势导之以善千载之下求之廷玉其有合哉使占者能如廷玉言弃咎而从义诚于理道有禆焉呜呼传以术论之其可乎

　　书居士外集后　　邹缉

　　予少时客游新淦新淦之仁和有李继武者敬士而好文尤好蓄古文奇书闻人有异书世所贵重者不计其赀之多寡辄重购之尝得故礼部侍郎曾鲁得之所校欧阳公居士内外集知以为奇寳而藏之予尝借得其外集盖板本大字上下边幅最高阔曾公皆手自校雠中间颇多缺板又手自补完曾氏家多古书所校诸本有古本家本刊本诸集辨其同异及其改易增损皆朱书小字于其上下旁边字极谨细常满其边幅以为其用心何其若是之密也非积日累月之勤何能至是哉是时曾公没已乆而其子坐事见籍官散鬻其书故继武购得之予甚惜曾公用心之勤而其子孙不能保而全之为可恨又以外集之文罕有传者其所考异尤为难得因取而备录之惟所校居士集五十巻洪武初永丰县令蔡玘已为之镂板而建宁书坊又为之传刻则此外集亦当与之并行也其后予官太学居京师以李氏所藏本不可复见深加爱惜吏部侍郎练公子宁好古君子也见之而喜因借以去乆未之取会子宁遭事死其集遂亡焉余又为之往来惋惜不巳也李后复姓胡出为松江华亭丞集藏于家有子患风狂疾其存亡不可知李今又已没则其集之流落散亡也必矣岂不重可慨念哉此本予永乐九年借义门郑氏本所録盖此已得居士集故复録此以为全集所写虽未能精善又非有曾氏之考异然自谓邹氏家奇书又后五年予再自北京扈从还京师入见皇太子获赐欧阳文忠公大全集一百五十七巻装缮整齐盖尤为至寳之物既珍袭而秘藏之以此録本既得之不易因备述予平生爱慕欧文之心与前后得失之故而并予之所感者系焉

　　题刘州判墓铭后　　梁潜

　　泰和刘君仲启前吏部尚书槎翁之从子也尚书公虽接物和同而中情极简重少可许然独爱仲启仲启判陜州时以事逮至京事不白公即为廷白之仲启少负奇气好持弓乘马尝羣猎穷山中遇猛虎独前格杀之心以此自壮既而折节读书从尚书公及其弟东园先生讲学稍就砥砺而其才益振施之于政沛然也然人常称仲启在州时一事云州治旧有邵公祠祠有怪尝夜见女奴四人各丽服持一烛而出云邵公也不敢近仲启知其怪从祠傍搜之得二老狐杀之俄又见池莲色鲜艳殊常即命拔去之池水为之赤怪遂以息盖州人道其事其家僮舆隶亦云翰林庶吉士余学夔又为之传甚悉于乎亦异哉春秋左氏所记怪异事甚众后世未免讥左氏之好怪孔子不语怪岂以其易惑而难知也老子又以谓至治之世其鬼不神然则使前此治陜州者其贤如仲启怪且不作矣仲启既甚英伟又得尚书公昆弟振育之其为治必有异绩惜州人不知之独传此异事事之异者固足以动人耳目独不知仲启于此偶然耳可称道不在此也仲启之孙举于乡而来示余以山东按察佥事晏彦文先生所为仲启墓铭读于此有嘅焉因题而识之

　　题刘公辰宗谱后

