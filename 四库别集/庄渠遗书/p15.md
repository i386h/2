<!-- { "loadSidebar": true } -->
　　顷承使节辱于敝邑考校士类惟公惟明而复崇奬实才表章遗烈甚盛德也畴不祗服但彭烈妇入祠一节尚以传文未详致厪明虑而未允某等义不容黙輙敢诵其所闻昔烈妇之丧其夫也其时家业陵夷无以糊口而舅姑并没茕茕靡依虽存夫兄六人雅不读书识礼况有赘姑意若氷炭而居烈妇度物审时灼见其有不可久存之势而秉心塞渊又笃守夫亲没不复归宁之节且知其兄介庵郑公之贤真可以托其孤是故以义自裁先托其孤于舅氏然后从容就死死出于正夫岂泥爱夫妇而忍情于母子间哉尝闻其遣婢抱子以适舅氏时饮乳其子出而复召召更乳之抚摩良久如是者三恋恋然而不舍诀则其托孤处死实出于万万不得已之情可以质诸鬼神而无疑也使当其时家虽贫而舅姑未亡亡矣而其家守礼或烈妇之兄弗存存而未必贤孤不可托如是而死犹为可訾今既自全其烈而又善遗其孤孤卒頼舅氏以有立及今子孙为良医于藩府则烈妇之奇节逺识殆无间然矣比之见祠三贞岂相上下彼既已尸而祝之烈妇乃不得爼豆于其间其于缺典为何如也某等不佞谨稽诸旧乘叅以故老之言直陈如是伏惟执事详而察之俯赐俞允若夫郑节妇之孀居七十三年白瓯自保始终一节可与秋霜烈日争严者执事固已谅之矣不敢赘辞亦惟早赐施行使一节一烈隆然并祠匹夫匹妇有所观感其有功于名教岂小小哉某等辱在下风不任惓惓瞻望之至 

　　与闻静中 

　　戴司冦亦近时名卿也御属严然乏知人之鉴诸曹浊甚而多髙才上之人倚信焉负其势刼持同寮使从已胡希曾以一廉处羣污中上下交徧摧之屹不易节既而胡永清李立卿至部中若増而重才高足以压制小人也及得余子积张时峻善类益多而朋党分矣校入官时小人道消久遂不复有党今吾兄为司冦子部多贤昔是昔非又何足论但希曽一时矫廉之功不可忘也故为吾兄诵之校观近世士大夫争以文学议论相髙而莫肯事事何异于晋人之清谈哉矧所谓学当务有本有用若诗文已耳则适足以长傲竟何益哉吾兄有志于世道人才愿于此加意 

　　答黄汝玉 

　　闻汝出宰江阴且喜相去伊迩政声可日闻也吾尝谓今世仕宦堪以庙食百世者惟守令则然令尤亲民矣然旷百世仅仅一二见者何哉卑者汩利髙者骛名而实惠及民者寡耳汝为人父母其毋谓民顽毋歉才短民之顽与勿庸忿之姑惟劝之才之短也勤以补拙问以求助毘陵有毛司谏者吾友也唐音者吾徒也皆可问也推类而广之邑中荐绅乡闾父老皆可问也屈已以求之虗心以察之皆有益于我也守已洁廉爱民恳恻推此道也蛮貊可行也矧文献之邦邪 

　　答沈一之 

　　校昔妄谓学须反求诸已然非笃信圣人或能自误以故一遵圣贤之言就自已身上体贴去做见到的然处方敢自信虽然犹恐易差也兹承来谕厌时学之自髙可谓确论吾兄笃信矣更愿于反求处加之功何如何如承问祔祭事校讵能裁决哉但既下问不敢不尽其愚窃闻礼时为大顺次之勋固宗子今既未立后而吾兄以尊行权摄遽使之当尊则非其时亦且为不顺但当随其叔父祔食俟立后再议耳 

　　答林相 

　　小儿苍颜而颀才髙而竒遽尔短折此吾不德获谴于天又不善教所致也怨艾莫追矣所幸小孙风骨颇异校虽不德祖宗积善也久其发于兹乎来谕比拟大非其伦固以寛吾不知陷吾于恶惶恐无地所示条约乡约甚善甚善但条约所论功夫须体会为一纔是立本纔是易简否则只是凑合也反求诸心还能虗否若有意气在便易外驰江右礼俗吾甚爱之慕之乡约须与俗约并行更与乡士大夫讲究宗法谱法欲大合族必立宗子族长族尊族正相辅而行乡约亦须立尊盖礼俗须是士大夫倡率则上行而下效也保伍法更宜讲究只就乡约中黙寓军法不可明言义总之名亦不必立在临时命之耳性理节太草草明道先生遗言最切于后学吾尝与陆伯载叹说三代而下命脉实在此欲提掇出示人未遑也周礼沿革传乃吾未成之书尚觊有进序文传出甚是不安宜毁之吾友静庵忠义奋发死生以之不合则亟奉身而退屹有大臣之节承示周太卿可继静庵不胜欣仰惜无縁一见也吾气体尚如旧不必逺念 

　　与郑窒夫 

　　别久不获望见颜色寤寐有懐时见一二大篇侃侃正论金玉尔相铁石尔肠伟哉伟哉毎叹天下固多英才无端被铜狄引却一辈训诂词章又绊了一軰故判然成古今虽然是皆为风气所驱者也若夫豪杰之士自当超出风气不作三代以下人物爱莫助之聊致祝望之意 

　　与应元忠 

　　吾兄天挺英才也任真而行喜佛学之空旷一似缺却鍜炼功夫今天降拂抑将有大造于吾兄也承谕古人进德多在莫年以卫武公蘧伯玉为法卓越如此敬服敬服更愿奋厥大勇如夫子之发愤忘食孟氏之所谓动心忍性增益所不能始得百尺竿头进步耳从今何以验勤惰哉但就日用间忿怒处或着实体察或是德性上发来或是血气上发来此一大证见也佛学与圣学其差毫厘而天壤易处愿精察之若不叅透此闗终被达磨踏在脚底做不得振古人豪也校不幸丧子今复丧孙此天谴否德欲丧吾也昔者汰不尽之污秽今欲一切浄尽之而畏天以终身吾兄不弃愿时有以振我广右之事承谕乃知其精详足见忧国忧民赤心但孙方伯昔尝同寮似是同年吴德翼軰人今若此可骇也 

　　答王纯甫 

　　参侄会试特令请教门下后以陆路寓书竟弗得达校甲午丧子以达破忧以敬易哀今春复丧孙尔时百念俱忘恍若见性始悟释老之幻圣贤若可企及而连续为难校之否德天实厌之或大警之敢不一洒胸中污秽畏天以终身未知何日得以乐天也海内同志莫如吾兄神交数千里外愿常有以振我嗣续之计方此图之未知天肯宥吾否敦夫久不得书维时溽暑愿靖共自爱 

　　与王郡守克敬 

　　承问四事此吴中膏肓之病小民所由困穷也明公欲从新整顿一畨吴侬孰不歌舞盛德校虽不敏聴于下风不胜欣幸矧承执事下问敢不罄其一得之愚第恐匹夫匹妇不获尽其情则事终未善已命二三子博访民情土俗所宜俟有成说乃敢以告丈量一事今且就绪矣采集士民舆论先以上闻其弊根最盘错者各圩总数与各圩细数不同总数常多细数常少然有一简易法可破又便于民盖总数之多者乃书手作弊专为做荒欲多免粮也细数之少却是小民毎年还粮实数今但据细数查对各圩还粮原数不欠即己就将总数差处改正不惟弊革且不扰民况侯在吾苏功德甚大庙食百世今苏民无长少咸谓明公百年难遇欲望公复为况侯所为特抄况侯奏减苏州重额田粮疏稿奉上此外惟愿明公提纪纲惜精神督各县可也代各县不可也小事海涵大事斧断静若泰山动若轰雷昔者尝面告矣更愿加意幸甚 

　　吊费主事懋贤 

　　日令先公趋朝校卧病弗克出迓心殊不安则又自解曰公康强固无恙有如解组南还逺候江浒未为晩也讵意薨逝太速辛巳一别遂为永诀邪毎数归期遣人侦候一日张允清报云鹅湖公丧且至矣亟扶病出吴门问诸邮传杳无消息允清又云传者妄耳返棹未数日复遣人侦候则云灵柩已过矣山川阻修多病弗克一往吊哭衋伤我心毎念筮仕初即蒙令先公以范文正期待今日月逾迈道德日负于初心俯仰惭愧自度无可以报令先公矣惟愿少湖文星抗志高明超然如在天表不以一毫尘滓累心赤诚以报国朴素以承家使天下咸称愿曰卓哉此子乃鹅湖公之善教也校忝通家与有光矣币一匹奉充赙仪聊以将逺忱鉴纳是荷 

　　与钱治征 

　　承顾愧无以为忠告惟是守已爱民不替初心再三致此意更愿令尊谆谆分付随去仆从此行不是乐地乃是险地慎守则迁乔木疎失则入幽谷昔人有言万分廉介不过小善半点贪污便成大恶士大夫不但当以此检律自已亦当以此防范家人也 

　　答唐应德 

　　别后恒切向往闻杜门读书圣贤之书既以妨于心学弗读然则所读者乃诸子百家之书或后世类书文集不知以此求放心邪聊遮眼邪若遮眼谓之玩物丧志否邪此为格物致知邪多闻多见邪譬诸取友将求胜已者邪同己者邪长吾游心汩吾照心不可不精察也闻尝以读书为业次此恐未合于圣门近世诡圣之言多出于好人而一向差却便至于此愿与勘破庶可相切磋若不知不觉被留下些种子他日能为害也 

　　答冯用先 

　　校也生今而好古志大而才疎固天所弃也日故人过我偶因事论事是何足以言经纶人从心上起经纶必也养得此心笃厚恳切可以对越神明庶几感格上下所至响应才识意气小小能解耳大学云如保赤子心诚求之虽不中不逺矣未有学养子而后嫁者也今人多学养子不知只患未诚心果真切自能求民所疾苦也世岂有赤子号而慈母嬉嬉者乎天久晴明利于收获乐民之乐更愿忧民之忧不备 

　　答方时举 

　　伻来知尊体常欠和失于问候校浅之为丈夫矣乃蒙长者下问欲消鄙吝之萌愧甚愧甚敢述其所闻人间世最难透者是死生一闗透得此闗一切顺逆得丧又何足道必须提起此心方纔照勘得破若逐事物滚何由超然也宋太祖诗云未离海底千山暗纔到中天万国明浅见若此不识髙明以为何如 

　　答王纯甫 

　　郑壻书回述吾兄闻校丧子丧孙意沮色惨兹承数千里致慰且有枫山之祝深感厚情校昔少年筮仕时有王举人诊校脉曰他日类枫山宁非素定邪今不敢望其寿但愿天早赐一线是天赦吾也承教简略数言而有无穷之意虽然窃有疑焉喜怒哀乐未发性本空也发而皆中节其应亦未尝不空圣人体用一原也世人不无潜伏故有前尘妄动故有縁影是故不可无戒惧慎独之功释氏厌人欲之幻并与天性不可解于心者而欲灭之将乍见孺子入井怵惕真心与内交要誉恶其声之妄心同谓尘影则与圣贤之学霄壤矣吾兄志大才大而作用处不免孤髙得无少偏乎愿更加察也 

　　答唐应德 

　　逺承书问感荷无涯开门授徒无乃省事中又添却一事谁始为举业作俑知耗了人多少精神心中添了多少葛藤蔓说纵斩絶之犹恐牵纒况可引惹乎若欲因此转移人才却是先以欲勾牵后令入佛智也文公谓举业是一厄诗文是一厄簿书是一厄校谓只此三厄埋没了天下多少人才愿应德卓乎万物之表莫以此等撄心若谓此是业次是指寻花问栁与力穑同也愚见如此不识髙明以为何如 

　　与彭通判 

　　闻名久矣日承过我望见颜色知为古貌古心君子人也王事有程期雨中不能留客中心阙如屡欲为阳羡之游拟从容承教属家中多故未遑此情恒惓惓也闻有子夏之悲老景遭此旅懐其何以堪缅惟石屋古朴之姿朝着中着不得仕途中着不得自当于山林中求之昔者为七十二峯主人亦是暂主若千峰玉立万壑鸣璆天将尽畀之延清风明月为主宾昔人有言幸托林泉交物少故于情性得功多又云秋光好似宦情薄山色不如归兴浓校与应德雅欲久留相亲吾侪之幸也吾乡之幸也岂不惜贤达其如髙尚心毎用此怏怏溽暑在迩愿为道自爱 

　　与邵子存 

