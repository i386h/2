<!-- { "loadSidebar": true } -->
　　起文章而陟大位丹青景化焜燿藩方如非烟祥风縁饰万物而与令名相终始者有唐文臣令狐公实当之公名楚字殻士炖煌人今占数于长安右部天授神敏性能无师始学语言乃协宫征故五嵗已为诗成章既冠参贡士果有名字时司空杜公以重徳知贡举擢居甲科琅琊王拱识公于童丱雅器重之至是拱自虞部正郎领桂州鋭于辟贤以酬不次之遇先拜章而后告公既而授试文馆校书郎公为人子重难逺行禀命而去居一嵗竟迫方寸而归家在并汾间急于禄养捧从事檄于并州凡更三牧官至监察御史元和初宪宗闻其名征拜右拾遗歴太常博士入尚书为礼部员外郎性至孝既孤以善居丧闻中月除刑部员外时帝女下嫁相礼阙官公以本官摄博士当问名之荅上亲临帐幄帘内以窥之礼容甚伟声气朗彻上目送良久谓左右曰是官可用记其姓名未几改职方知制诰词锋犀利絶人逺甚适有防选司言髙第者视草内庭宰臣以公为首遂转本司郎中充翰林学士满嵗迁中书舍人専掌内制武帐通奏栢梁陪燕嘉猷髙韵冠于一时会淮右稽诛上遣丞相即戎以督战公草诏书词有涉嫌者相府上言有命中书参详窜定因罢内职归閤中而君心眷然将有大用且出入以试之乃牧华州兼御史中丞锡以金紫居镇七月迁大夫充河阳三城懐州节度使又七月急召抵京师拜中书侍郎同中书门下平章事天下然后知上心倚以为相非一朝也是嵗元和十四年秋明年正月宪宗晏驾惜其在位日浅遭时大变穆宗践阼转门下侍郎平章事万几百度别有所付第以旧相署位充山陵使七月礼毕部下吏有以赃状闻者朝典用责率之义是以左授宣歙池等州都团练观察处置使兼御史大夫恩顾一异媒孽随生旋又贬衡州刺史移郢州转太子賔客分司东都寻起为陜虢观察使或有上封者称前以奉陵寝不检下获谴今陵土犹湿未宜遽用次陜一日重为賔客分司长庆四年改河南尹其秋授检校礼部尚书兼汴州刺史充宣武军节度管内观察处置等使汴州为四战之地择帅先有功峻刑右武疑似沈命号为危邦者积年公始以清俭自律以恩信待人以夷坦去羣疑以礼让汰惨急自上化下速于置邮泮林革音无复故态玺书劳之就加大司马文宗纂服三年冬上表以大臣未识天子愿朝正月制曰可操节入觐迁户部尚书俄为东都留守又转检校尚书右仆射兼郓州刺史天平军节度使后以王业之始实为北京移镇太原从人望也以吏部尚书徴续换太常卿真拜尚书左仆射太和九年冬十一月京师有急兵起上方御正殿即日还宫是夕召公决事禁中以见【贤遍反】事傅古义为对其词谠切无所顾望上心嘉之居一二日守本官兼诸道盐铁转运使以斡利权既非素尚仡仡牢让故复为检校左仆射兴元尹山南西道节度观察使兼御史大夫开成二年十一月十二日薨于汉中官舍享年七十齐终之前一日自修遗表初述感恩陈力之大义中及朝廷刑政之或阙意切言尽神识不昏上深悼之形于愍册未登三事故以赠之归全之夕有大星殒于正寝之上光烛于庭天意若曰既禀之而生亦有涯而落其文章贵夀之气熖欤初宪宗览国书见五王复辟之际狄梁公实尸之公为台臣独召便殿问曰仁杰有后乎公以其支孙试校书郎兼謩为对即日拜左拾遗公遂草制它日相衔者因扶其词以为非春秋讳鲁之防穆宗新即位谦让不自决遂有衡州之贬公议寃之嗟乎天之于赋予也甚啬而难周公独富文华丁良时歴名卿至元老葢忠亷孝友爱才与物合是粹美以将之邪可谓全徳矣既免丧嗣子左补阙绹集公之文成一百三十巻因长子太子左谕徳分司东都负其笥来谒泣曰先正司空与丈人为显交撤悬之前五日所赋诗寄友非他人也今手泽尚存言之呜咽长号予为之恸收泪而视分当编次之始公参大卤记室以文雄于邉议者谓一方不足以骋用徴拜于朝累迁仪曹郎乃登西掖入内署訏谟密勿遂委魁柄斯以文雄于国也呜呼咫尺之管文敏者执而运之所知皆合在藩耸万夫之观望立朝贲羣寮之颊舌居内成大政之风霆导畎浍于章奏鼓洪澜于训诰笔端肤寸膏润天下文章之用极其至矣而又余力工于篇什古文士所难兼焉昔王珣为晋仆射梦人授大笔如椽觉而谓人曰此必有大手笔事后孝武哀册文乃珣之词也公为宰相奉诏撰宪宗圣神章武孝皇帝哀册文时称干陵崔文公之比今考之而信故以为首冠尊重事也其它各以类聚着于篇
　　唐故尚书主客员外郎卢公集纪
　　心之精微发而为文文之神妙咏而为诗犹夫孤桐朗玉自有天律能事具者其名必髙名由实生故久而益大尚书郎卢公讳象字纬卿始以章句振起于开元中与王维崔颢比肩骧首鼓行于时妍词一发乐府传贵由前进士补秘书省校书郎转右卫仓曹掾丞相曲江公方执文衡揣摩后进得公深器之擢为左补阙河南府司録司勲员外郎名盛气髙少所卑下为飞语所中左迁齐汾郑三郡司马入为膳部员外郎时大盗起幽陵入洛师东夏衣冠不克归王所为虏刼执公堕脇从伍中初谪果州长史又贬永州司户移吉州长史天下无事朝廷思用宿旧征拜主客员外郎道病留武昌遂不起故相崔太傅时为右史方在鄂以文志其墓其一词曰噫公妙年有声振耀当代翺翔云路不虞矰【则层反】缴盛名先物易生疠疵三至郎署坐成遗耋蹭蹬江臯栖栖没齿见知者恨之公逺祖元魏北齐后周皆为帝师公之叔父嵩山逸人谏议大夫颢然真隠者也公下世后七十三年其孙元符捧遗草来乞词以表之尝经乱离多所散落今之存者十有二巻凡若干篇
　　唐故衡州刺史吕君集纪
　　五行秀气得之居多者为俊人其色防滟于顔间其声发而为文章天之所与有物来相彼由学而致者如工人染夏以视羽畎有生死之殊矣初贞元中天子之文章焕乎垂光庆霄在上万物五色天下文人为气所召其生乃蕃灵芝萐莆与百果齐坼然煌煌翘翘出乎其类终为伟人者几希矣东平吕和叔实生是时而絶人逺甚始以文学震三川三川守以为贡士之冠名声西驰速如羽檄长安中诸生咸避其锋两科连中芒刃愈出徳宗闻其名自集贤殿校书郎擢为左拾遗明年西域请和上问能使絶域者君以竒表有専对材膺选转殿内史锡之银章还拜尚书户部员外郎转司封迁刑部郎中兼侍御史副治书之职会中执法左迁縁坐道州刺史以政闻改衡州年四十而没后十年其子安衡泣捧遗草来谒咨余绎之成一家言凡二百篇和叔名温别字化光祖考皆以文学至大官蚤闻诗礼于先侍郎又师吴郡陆质通春秋从梁肃学文章勇于艺能咸有所祖年益壮志益大遂拨去文学与隽贤交重气槩覈名实歆然以致君及物为大欲每与其徒讲疑考要王霸富彊之术臣子忠孝之道出入上下百千年间诋诃角逐叠发连注得一善辄盱衡撃节扬袂顿足信容得色舞于眉端以为按是言循是理合乎心而气将之昭昭然若揭日月而行孰能阏其势而争夫光者乎呜呼言可信而时异道甚长而命窄精气为物其有所归乎古之为书者先立言而后体物贾生之书首过秦而荀卿亦后其赋和叔年少遇君而卒以谪似贾生能明王道似荀卿故余所先后视二书断自人文化成论至诸葛武侯庙记为上篇其它咸有为而为之始学左氏书故其文微为富艳夫羿之闗弓唯巴蛇九日乃能尽其彀而囘注鷃爵亦要失中于寻常之间非羿之手弓有能有不能所遇然也后之达解者推而广之知余之素交不相索于文字之内而已
　　唐故尚书礼部员外郎栁君集纪
　　八音与政通而文章与时髙下三代之文至战国而病涉秦汉复起汉之文至列国而病唐兴复起夫政厐而土裂三光五岳之气分【扶问反】大音不完故必混一而后大振初贞元中上方向文章昭囘之光下饰万物天下文士争执所长与时而奋粲焉如繁星丽天而芒寒色正人望而敬者五行而巳河东栁子厚斯人望而敬者欤子厚始以童子有竒名于贞元初至九年为名进士十有九年为材御史二十有一年以文章称首入尚书为礼部员外郎是嵗以疎隽少检获讪出牧邵州又谪佐永州居十年诏书徴不用遂为栁州刺史五嵗不得召病且革留书抵其友中山刘某曰我不幸卒以谪死以遗草累故人某执书以泣遂编次为三十通行于世子厚之丧昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜于文章少所推让亦以退之之言为然凡子厚名氏与仕与年暨行已之大方有退之之志若祭文在今附于第一通之末云
　　董氏武陵集纪
　　片言可以明百意坐驰可以役万景工于诗者能之风雅体变而兴同古今调殊而理冥达于诗者能之工生于才达生于明二者还相为用而后诗道备矣余尝执斯评为公是且衡而度之诚悬乎心黙揣羣才钧铢寻尺随限而尽如是所阅者百态一旦得董生之词杳如搏翠屏浮层澜视聴所遇非风尘间物亦犹明金綷羽得于遐裔虽欲勿寳可乎生名挺字庶中幼嗜属诗晚而不衰心源为鑪笔端为炭锻链元本雕砻羣形糺纷舛错逐意奔走因故沿浊协为新声尝所与游皆青云之士闻名如卢杜【卢员外象杜员外甫】髙韵如包李【包祭酒佶李侍郎纾】迭以章句扬于当时未路寡徒值余欢甚因相谓曰间身以廷尉属为荆州从事移疾罢去幽卧于武陵迨今四年言未信于世道不施于人寓其性懐播为吟咏时复发笥纷然盈前凡五十篇因地为目吾子常号知我盍表而志之为生羽翼余不得让而着于篇因系之曰诗者其文章之蕴邪义得而言丧故微而难能境生于象外故精而寡和干里之缪不容秋毫非有的然之姿可使户晓必俟知者然后鼓行于时自建安距永明已还词人比肩唱和相发有以朔风零雨髙视天下蝉噪鸟鸣蔚在史防国朝因之粲然复兴由篇章以跻贵仕者相踵而起兵兴已还右武尚功公卿大夫以忧济为任不暇器人于文什之间故其风寖息乐府协律不能足【去声】新词以度曲夜讽之职寂寥无纪则董生之贫卧于裔土也其不得于时者欤其不试故艺者欤
　　澈上人文集纪
