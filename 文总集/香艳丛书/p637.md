<!-- { "loadSidebar": true } -->
　　陈玉卿，今之才妓也，在群芳中为特出。夫沪上为肥鱼大肉之场，征歌选舞者，几忘风雅一途为何物。客既不知许事，巨食蛤蜊，妓亦茫然从之。车马填门，即称名妓，金银气重，文字缘悭，三百女闾，比比皆是，庸讵知蓬生麻中，不扶自直，铮铮佼佼，竟有其人，阙焉不书，亦护花使者之过也。玉卿，维扬人，名文玉。终鲜兄弟，父本儒者，爱玉若掌珠。自识之无，即严督课，年九岁，唐宋诗词，略皆上口。父殁，母教之一如父。家素贫，不能自存，女红之馀，仍不废文史，间为吟咏，若有夙悟。十三岁，母又殁，育于叔母。叔母遇之虐，且以食指为嫌，货于娼家，今春转徙之沪，盖年才十九才龄耳。呜呼！玉之数奇矣！然蓬户女子，知书而湮没不彰者，指不胜屈，安知非天之欲显其名，而故厄其遇乎？至后藏娇小东关外，与杨阿宝相依倚。其地湫隘嚣尘，不可以居，有文士往访者，谓枳棘非鸾凤所栖，玉即应声曰：“鸾凤安敢当！君不闻鹦鹉之困于樊笼乎？”一吐属间，敏慧可想。玉卿能吟咏，善奕棋，其感怀诗云： 
　　看破烟花事渺茫，锦衣顿改昔年妆。 
　　可怜绣阁名门女，流落青楼暗自伤。 

　　设帨当年岂不祥，飘零申浦泪千行。 
　　飞花误我桃源路，羞见刘郎与阮郎。 
蛾眉自悼，可以想见斯人之意致矣。海上缕馨仙史尤眷之，时相过从，赠答诗词甚伙。今录四绝句： 
　　小楼谁识是儿家，蜂蝶嬉春枉自夸。 
　　知否文窗风露重，有人闲坐忆琼花。 

　　匆匆抛却故园秋，明月维扬似旧不？ 
　　一舸江南望江北，也应有泪向东流。 

　　围棋声里玉琤琮，慧语灵心夙未逢。 
　　笑我情禅参己透，又添绮障一千重。 

　　屡把新诗赠玉台，阿谁拥髻替敲推。 
　　青绫步障逢卿后，始悔年时浪费才。 
玉卿曾有答缕馨仙史二绝，亦清俊可诵，其自愁身世云：“玉前身诗婢，今日情魔。铜钵知心，锦囊学步。二分圆月，偶牵少妇之愁；一曲焦桐，遂入中郎之听。赠词婉转，遍处揄扬，乃有南面诗王，西昆词客，玉台制咏，金缕传情。好语纷来，彩凤灵犀之句；多情生受，搓酥滴粉之词。峡雨巫云，飘扬字里；晓风残月，点染行间。琴心未必相挑，壶口因之俱缺。蛾眉低首，允宜熏之佛前；雁柱新声，大好歌来扇底。所恨风尘陋质，难留韵事于三生；还期花月春江，竞按新词于九谱。爰拈二绝，用志寸心，录呈吟台，兼以鸣谢。”诗云： 
　　学画蛾眉不入时，倒拈针刺剔红丝。 
　　等闲妨却风和月，遍绣骚坛七字诗。 

　　箫声咽月李青莲，千种风情柳屯田。 
　　唤起红楼诸姊妹，大家合掌拜词仙。 
有才如此，沦落风尘，殊足惜已！ 
　　爱珠，本姓项，父项琳，范阳人，以乐艺名一时，避居吴门，每携一笛，往来山塘虎阜间，吴中名妓皆师事之。庚申，赭寇陷苏台，琳仓皇携珠出走，为贼所杀，珠途逢老妪，携归虞山。虞山故多说书者，姬少长，丰韵苗条，朱媪一见，居为奇货，以重金购之，来沪北教之说书，名朱品兰。未几转鬻某妪，改名爱珠，迁兆荣里，与陆巧珠同居。有客昵之，出赀为之脱籍，顾债不得偿。客去，珠不能从，啜泣竟夕，暗吞阿芙蓉膏，客察之，急救得不死。陆见珠情重身轻，恐为己累，谢之，乃迁公兴里王秀宝家。沈松阁者，青镇无赖子也，负博进钱，避海上。缘巧珠而得与爱珠相识，许拔之火坑中。姬已闭门谢客，自幸得人，同院姊妹，往日宾朋，莫不知玉容有主矣。荏苒两月，说属子虚，且拟脱身他徙，姬侦知之，泣谓之曰：“君去我留，人将笑我，且债台独上，终逼迫死耳。无已，请买舟西行，赁马车伪为游龙华者，至西门扬帆竟去，不亦可乎。”孰知花落有意，流水无情，沈以淡然处之而己。姬哭不成声，清晨擎阿芙蓉膏一盏，向沈曰：“以身后事累君矣。”沈欲分半饮之，不可，遂一饮而尽。女鬟察其异，潜告秀宝，秀宝欲入救，沈阻之不许曰：“是患痧耳。入则饱我老拳！”不得已，鸣诸捕房，舁之仁济医馆，则已无及，临死犹曰：“无预沈松阁事。”其情深如此。呜呼！沈见姬死而不救，抑何忍也！殆天夺之魄欤？不然何丧心病狂若是也！所谓中山狼者，非其人欤？恨不得缚诸匕首一决之也！至于姬之遭际，亦殊可悯己。 
　　增龄，本姓周。幼丧父，依母为活。发才覆额，秀丽无双，其姊爱龄，明眸善睐，绰约多姿，固一对盈盈姊妹花也。初居上海之南市，习猫儿戏，姬耻之，不屑学，乃改为说书。冒王姓，迁居北城，声价日高，结驷其门者，非巨公，即名士，寻常纨袴鹾茵，莫能望见颜色。所工大小曲，以百计，色艺倾一时。顾葳蕤自守，豆蔻含苞，绝不许人以非礼干之也。爱龄工于酬对，隐结客欢，姬则高自位置，客至嘿嘿，不作一语，奏技时，亦绝无佻达态。性尤好洁，茶具熏炉，不与人共，多以女云林呼之。肌肤柔白，发光可鉴，妆束淡雅，不与侪辈争妍。闺中陈设，无异寒素。皖南某观察公子，见而爱之，拟以千金脱籍，不果。武林某太史公子，深于情者也，闻姬名往访，一见倾悦。顾亦不数数见，见则相对无言，默喻于心而已。姬于公子至，静坐徘徊，于公子去，含悲饮泣，宵阑灯灺，泪痕湿枕角。其母因不令相见，姬从此长斋绣佛，数年如一日，母为感动，卒以姬归公子，生一子，而姬以疾殒。公子痛不欲生，设位室隅，出入必告。其情之专挚，世间殆未有也。呜呼！姬亦瑶台短命花耳。不然伉俪之欢，家庭之乐，岂有涯哉？ 
　　花春林，亦沪上名花也。枇杷门巷，杨柳楼台，车马往来，常满户外。所与交者，皆名流雅士，赠答诗词，盈笥累箧。所居妆阁，陈设雅淡，绝无俗艳。姬丰姿绰约，潇洒出尘。妹多福，亦旖旎可人。愿花常好馆主，小宴其家，当筵索诗，赠以二绝云： 
　　如玉丰姿绝点瑕，枇杷门巷是儿家。 
　　碧桃红药都嫌俗，第一销魂解语花。 

　　轻按红牙唱六么，笙歌浓处客愁消。 
　　花家姊妹真双绝，不数江东大小乔。 
　　姚雅仙，居兆贵里。秀貌花嫣，圆姿月皎，绿柳堤边，碧桃巷口，宾从如云，而独与金桂伶人黄月山善。姬性情荡逸，体态风流，纵镜殿之淫，学天魔之舞，时招月山演技帷中，日益亲昵，往往同车游冶，过市招摇，恬不为怪。旋又有意中人，为啮臂盟，而渐与月山疏。由是燕雁代飞，尹邢相避，盖其情之翻云覆雨也如此。其人为中山胜棋楼后裔，姚喜其柔情媚态，玉貌绮年，故愿倾身以事之，形影不离，有如鹣鲽。孰意惜玉有人，挥金无客，久之而门前冷落，车马稀矣。蚕丝难尽，蜡泪成灰，勾栏中人，无不笑姚姬之惑焉。 
　　金玉，姓谈，吴趋人，来沪居公阳里。修蛾偃月，笑靥堆霞，北曲南词，并皆佳妙，噪声勾栏中已有年矣。第青春二十有四，而枇杷花下，犹是闭门独居。伤锦瑟之华年，只增陨涕，抱牙琴之绝艺，谁是知音？以故忧能伤人，时多疾病。有吴下汪生者，闻名往访，才与目成，便相心许，流连匝月，遂订鸳盟。嗣以生有事回吴，未及迎贮金屋，告归之夕，生预出千金留于姬所，为日后脱籍计。顾生素性善博，返吴后竟负博进钱累累，无可摒挡，因复诣姬处拟商取前项。冀作孤注一掷。姬曰：“金之取携固惟命，然前言勿遽食也！”生唯唯而别。由是姬晨占鹊噪，夕卜灯花，玉郎未来，而金仙已召，竟以郁郁死。生闻耗大恸曰：“此予过也！”即率幼子，来沪成服，一并将灵槥接回，居然视为簉室焉。嗟乎！如汪生者，其可谓笃于情乎？不以聚散异，不以生死沦，朱颜委化，而犹视同骏骨千金，姬而有知，当含笑于地下，而喜汪生之不我欺也。 
　　宝琴，忘其姓，籍隶江北，固其地之翘楚也。性亢爽，尚侠气，多识昊越士大夫，高自期许，不屑为靡靡之态。门敲白板，虽多访艳之人，窗掩青楼，绝少眠香之客。落花堕溷，每以失身为耻。然逢二三知己，烛灺更阑，共谈沦落，往往泣数行下。从良有愿，薄命终伤，深恐所适非人，又致半生抱恨，遂致因循未果。一夕蟾魄将圆，忽有叩门者，人本无情，客成不速，登堂入室，赳赳畏人，夸其门第曰诸城，曰新安，功高百尔，勇冠千军，以枕戈倚马之威，作煮鹤焚琴之举，风流自命，欢乐强图。琴婉为辞曰：“妾为养微疴，僻居陋巷，琵琶之技已疏，桃李之投莫报，请君他往，毋事纠缠！”来者竟勃然变色，大有不作鸳鸯誓不休之意。琴则一枝杨柳，摇曳无依，半盏芙蓉，凄凉下咽，所幸小鬟识事，当即解救，而姬饮恨不肯回生，多方护持，始得苏醒，来者亦悄然遁去。嗟乎！兰有香兮招蚁，杏以色而聚蜂，烟花弱质，沉苦海以难回，欢笑迎人，背孤灯以暗泣，盈盈无主，种种可怜，倚翠偎红者，宜如何用情熨贴，休教玉碎香残，极意温存，莫使红憔绿悴哉。深叹琴与士大夫游，当死生呼吸之际，竟无人作一护花铃也，可哀也夫！ 
　　潘绣宝，固近时青楼中之矫矫不群者也。貌既娟秀，性复风雅，工琴善棋，尤长于音律。然性甘冷淡，虽车马填门，不以为意。北里中有忌而诋之者，以其幼出自女伶，品居彼下，而伧父之焚琴煮鹤者，亦复妄肆讥弹。姬因叹此中不可久居，卒从某公子去，闻者嘉之。瘦蟾生曾为之作《护花词》，今录二绝句： 
　　赏花偏动护花情，刻翠题红过此生。 
　　自把彩绳托灵鹊，不将金弹打流莺。 

　　章台弱柳纵飘零，未必飞花便作萍。 
　　愿得移根栽汉苑，免教人惜路旁青。 
　　小得仙，不详其姓，亦北里中之矫矫者。住居海上有年，与天壤寄生有啮臂之盟。生虽弃儒习贾，而俊爽风流，自殊俗士，与姬神交心许，数年如一日，祗以母命难违，逡巡未果。得仙尝曰：“霍女痴情，杜郎薄幸，流光如驶，夫复何言？”乙亥夏间，忽觉小有不慊，书空咄咄，月下灯前，常背人掩泣，问之亦未肯言也。一日傍晚，炫服靓妆，如有所失，竟暗吞紫霞膏而毕命焉。生闻信往视，救之不得，大恸而返，深悔折花之心未勇，鸳牒空书，鹣盟徒负，自以为生平恨事，惟此而已。尝作《雨窗感怀》诗以悼之，诗盛传于青楼中。 
　　夏兰仙，扬州人，小名如意子。婉容柔态，倾动一时。善音律，识字义，翩翩有闺阁风致。有时略掉书袋，颇令人解颐。可园居士，自梁溪来沪，小宴其家，甚加赏识。 
