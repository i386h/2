<!-- { "loadSidebar": true } -->
从此后，相倾轧，五十余春。（自国本论起，言者皆以早建元良为请，内合申时行王锡爵，皆婉转调护，而心亦以言者为多事。锡爵语文选郎中顾宪成曰：所怪庙堂之是非，天下必欲反之。宪成曰：吾见天下之是非，庙堂必欲反之耳。遂不合。然时行性宽平，所斥旋加拔擢。沈一贯既入相，以才自许，不为人下，宪成不合，遂谪归，讲学于东林，故杨时书院也。孙丕扬邹元标赵南星之流，蹇谔自负，与政府相持。附一贯者，科道亦有人，而宪成讲学，天下趋之。一贯持权求胜，受黜者身去，而名益高。是为东林党议之始，自是南北科道，互相攻讹，至不可问。给事朱一桂、御史徐兆魁，疏称宪成讲学东林，遥执朝权，结巡抚李三才，倾动一时。孙丕扬等角胜附和，京察尽归党人。不报。自万历二十二年起，言官攻言官，大臣攻大臣，更相倾轧，垂五十年。  宪成，字叔时，号泾野，无锡人，谥端文。一贯，字肩吾，号蛟门，鄞县人。丕扬，字叔孝，富平人）
齐楚浙，攻道学，当关虎豹。（时奏疏一概留中，无所处分，惟言路一纠，其人自去，不待旨也。台省之势，积重不返，有齐楚浙三方鼎峙之名。齐党亓诗教周永春韩浚为首，燕人赵兴邦辈附之；楚党官应震吴亮嗣等为首，蜀人田一甲徐绍吉辈附之；浙党刘廷元姚宗文为首，乡人商周祚董元儒辈附之。他如刘文炳房壮丽等，及南京周达孙光裕辈相应和，务以排东林、攻道学为事，因为小东大东之说。以东宫为大东，东林为小东。诸拥护东宫者，悉目为邪党，偶一人异议，群起力攻，不逐不止。大僚非其气类，则不得安其位。由是天下大权，尽归言路，帝三十余年不御朝，考选候命者八年不下。惟此诸人久居要地，笼致后进，令入其党，铨部大臣非齐楚则浙人，如赵焕乡继之李鋕，年皆七八十余，他方之士不得并进，而诗教兴邦应震嗣亮廷元宗文势尤张，时人称为当关虎豹。天下清流，放废殆尽）
厌章疏，置高阁，一听沽名。（时庙堂水火，纷如聚讼，帝厌恶之，斥逐相继。持论者愈坚，乃一切置之高阁，即有指斥乘舆，亦不动怒。曰：不过欲沾名耳）
缺大僚，都道门，九卿无迹。（吏部所推内外大僚疏，一概不报，叶向高言：九卿大僚缺乏，尚书侍郎共止五人，而户部尚书赵世卿，病将一载；兵部尚书李化龙，久病不愈；刑部尚书沈应文、工部侍郎刘元霖，皆病笃。只一礼部侍郎杨道宾尚在供职。昨陪祭时，眩仆坛中未苏。都门道上，几无九卿之迹矣。连疏请将原推部臣亟赐点用，不报。复请检发原疏，报曰：补官诸疏，候朕详览检发）
推选官，苦困守，长叹河清。（时铨臣推举部堂，久不点用，大选官员因吏科无人掌印，不得领凭，困守都门，六部皆虚曹。各边请饷，无人发；各处解银，无人收；颁历贺冬，无人典礼；考选科道，待命八年，吏部具题数十上，杳无俞旨。时有河清难俟、人寿几何之叹。叶向高言：诸人以不用不舍之身，居不进不退之地，上不能効职，下不能糊口，年复一年，徘徊踯躅。因乞归，疏四十五上，乃得请）
春献策，位主谋，大兴矿税。（万历二十四年，京卫千户仲春建策请开矿，助大工。命户部锦衣卫各差官同春开采。先是奸人王君锡奏开易州矿，户部尚书林材执奏：山野之害，盗之囮，寇之薮也。乃止。及新建张位为相，主其事，谓可益国，无病民，采之便，而矿税始起。于是大兴开采，命太监张忠往山西，曹金往两浙，赵钦往陕西，陈增驻山东，高寀领福建，杨荣办云南，邱乘云驻四川，李敬摄广东，郝隆刘朝用采池州，陈奉领湖广，鲁坤开彰德卫辉，大珰杂出，诸道纷然。矿务之外，天津有店租，广东有珠榷，两淮有余盐，京口有供用，浙江有市舶，成都有盐茶，重庆有名木，湖口长江有船税，荆州有店税，又有门摊商税油布杂税）
遣中使，肆诛求，激变相寻。（将诸省税归并矿使，又命内监王忠税密云，张煠税芦沟桥，马堂税临清，陈增税东昌。暨禄征凤庐安徽常镇税，邢隆税沿江洲田。是时矿税诸珰，横肆毒虐，掘坟墓，奸子女，利有赢缩，均派官民责胁诛求，人人痛愤。于是马堂激变临清，高淮激变辽东，梁永激变陕西，陈奉激变江夏，李凤激变新会，孙隆激变苏州，杨荣激变云南，刘成激变常镇，潘相激变江西。侍郎冯琦上言：矿税之害，滇以张安民，故火厂房矣；粤以李凤酿祸，欲剸刃其腹矣；陕以委官迫死县令，民汹汹矣；两淮以激变，劫毁官舍矣；辽左以余东翥故，砟尸抄家矣。土崩瓦解，乱在旦夕。不报。检讨蔡毅中上皇明祖训节略内关矿税者，为注疏二十二卷，不报。三十三年，冯琦复言：矿使出，而苦甚于兵；税使出，而苦甚于矿。乃诏罢采矿，税归有司。  冯琦，字用蕴，号琢庵，临朐人）
已频年，水旱灾，虫荒犬鼠。（自万历十四年，水旱迭见，四方奏报无虚日。北直河南山西山东陕西，俱报异常旱灾。江西福建江南江北，俱报异常水灾。庙堂无策，惟安抚流移、禁戢攘夺而已。嗣是靡岁不然。有歙人汪宗孝，梦文皇召使治水，引见殿上，左右以奏牍上，文皇推案震怒曰：复坏我东南百万民命。果于三十六年，吴楚汪洋无际，田庐荡然无存，人相噉食，各省连遭荒旱，蝗虫蔽天翳日，石灰沟天鼓呜，空中有犬形者，羣吠有声。又有异鼠千万，成群衔尾，渡江而南，穴处食苗）
更兵骄，哱煽叛，播上飞文。（宁夏哱拜，以副总兵致仕，子承恩袭。拜虽请老，多蓄苍头军。会洮河告警，拜请以所部三千人从征，巡抚党馨恶其自荐，给以羸马，拜怏怏去。至金城，诸镇兵皆出其下，贼平驰还，遂有轻中外心，恣睢骄横。馨每裁抑之，欲坐拜冒粮罪，以承恩强娶民女为妾，杖之二十。适镇兵请冬衣布花月粮，久未给，先锋营刘东旸，拔抚署前鹿角，作忿状。拜遂嗾东旸纠众入帅府白事，总兵张维忠不能弹压，拥入军门，杀馨，焚公署，收符印，释囚掠城中，劫维忠，以侵粮激变报，东旸自称总兵，听拜主谋。总督遣标下张云谕降，东旸曰：欲我降，授官世守宁夏，不者与套骑驰潼关。承恩狥玉泉营，狥中卫广武，河西望风皆靡。赍金帛诱套部着力免等，许以花马池一带听其驻牧。势大猖獗，全陕震动。四川播州宣慰司使杨应龙，素骄蹇，轻纵法，所居僭饰龙凤，擅用阉寺，嬖小妻田雌凤，疑嫡妻张奸淫，出之。已饮田氏兄所，乘醉封刃取张，并其母首，屠其家。妻叔张时照上飞文告龙反，贵州巡抚叶梦熊，请剿之。蜀人以蜀三面邻播，抚按并主抚，朝议行西省会勘，逮应龙诣重庆对簿，法当斩，请以二万金赎。会征兵援朝鲜，应龙愿将兵报效。释回，遂抗不复出。时照复诣奏阙下，巡抚王继光一意主剿，都司王之翰军覆，大司马以倭氛未靖，欲绥应龙，专事东方，乃仍论赎输四万金，革其职。子朝栋以土舍受事，应龙再及宽政，益怙终不悛，分遣土目置关据险，僭立巡警，劫掠屯堡，劈余庆土司毛承云棺，磔其尸。又掠大阡都坝，焚劫余庆草堂二司，徧及兴隆偏镇都司各卫。围黄平，屠重安司长官张熹家，流劫江津南川。又侵湖广四十八屯，其势大炽）
逐拜入，绝套援，功成灌水。（大发兵征四夏，都御史叶梦熊等分五军攻之。哱拜自北门出战，欲亲往勾套部，副总兵麻贵等先登却敌，逐拜入城。先是拜结套部，奉河东西地图，套人声言已与哱王子为一家，至是套部庄秃赖犯定边小盐池，又以万骑从花马池西沙湃入，总督檄麻贵侦击，别遣董一元乘虚捣其巢，贵败之于石沟旁，一元捣上味巢，斩获三千级。套部惊，引去，拜援遂绝。然每攻城，皆为炮石击伤，乃因宁夏城西北卑下，定议水攻，决黄河大坝水灌城，绕城筑堤长千七百丈，大治船筏攻拔，决水浸北关，城崩。因阳调舟筏击北关，承恩等果趣北关鏖战，总兵李如松等潜袭南关，遂毕登，承恩墐门断堑，守益固。监军梅国桢，使卖油李登者授箚诱承恩杀东旸自赎，承恩与贼党周国柱杀东旸等，悬首城上，于是如松先登，贵等继之，大城悉定。梦熊在灵州闻之，亟令诘旦不灭哱氏者，服尚方。承恩方谒国桢出，参将杨文执之，如松急提兵围拜家，拜仓皇缢，阖室自焚。乃从火中斩拜首，宁夏平，捷奏献俘。磔承恩于市）
刘大刀，平播乱，黔蜀分城。（杨应龙肆逆，朝廷因征倭置之。应龙督苗兵攻陷綦江，以綦江之三溪毋渡、东川之东乡坝，立石为播界，号宣尉官庄，声言江津合江，皆播故土，亦无意竟反，止言争界，负险弄兵，冀如往事曲宥。帝命总督李化龙调川贵湖广兵分道并发。总兵刘綎，素有威名，化龙委綎专制，从綦江连战，破楠木山羊简台三峒，峒号奇险，贼穆照等盘踞，綎力战克之。应龙子朝栋，统苗兵数万迎敌，綎身自陷阵，苗大惊曰：刘大刀至矣。悉溃走。綎进克九盘八娄山关，关为贼前门，万峯插天，中通一线，綎从间道攀藤拔栅入，遂屯白石。应龙自决死战，綎追至养马城，连破龙瓜海云险囤，压海龙囤而垒，此囤贼所倚天险，上囤死守。綎身先士卒，进克土城，诸军登囤，破大城入，应龙同二爱妾自焚，觅尸出焰中，获朝栋及田雌凤等，播贼平。露布以闻，綎功第一。剉应龙尸，磔朝栋于市，分播为二，属蜀曰遵义府，领州一县四；属黔曰平越府，领州一县三）
讨关白，援朝鲜，碧蹄沮丧。（倭酋平秀吉，萨摩州人仆也，始为鱼贩，后统倭渠关白信长兵，遂居关白职位，如大汉大将军号，得主其国。其主山城君，享奉不治事。朝鲜金山，与日本马对岛相望，时有倭户互市，知朝鲜王李昖湎于酒，弛备，吉分遣其渠行长清正，率舟师潜渡临津，分陷丰德诸郡。朝鲜望风溃，李昖仓卒弃王京，奔平壤。倭遂入王京，剽府库，八道几尽没。请援之使，络绎于路，廷议以朝鲜属国，为我藩篱，必争之地，命宋应昌为经略，员外刘黄裳赞画军前，大将军李如松为东征提督。师抵平壤，鼓行至城下，如松从小西门先登，李如柏等从大西门入，火药并发，毒烟蔽空，倭大败。行长遁环龙山，斩获及死于火者，腥闻十里，进复开城，朝鲜之黄海平安京畿江源四道并复。倭奔王京，王京为朝鲜都会，咸镜忠清二道为犄角，颇据天险。援师既连胜，有轻敌心，朝鲜人以倭弃王京遁告如松，信之，轻骑趋碧蹄馆，倭猝至，围之数重，将士死战。自巳至午，矢且尽，金甲酋前搏如松甚急，裨将李有升以死护，刃数倭，中钩堕，为倭支解。会援兵斫重围入，遂溃。而我精锐，亦多丧失）
