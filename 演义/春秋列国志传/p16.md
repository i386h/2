<!-- { "loadSidebar": true } -->
　　　　王既立褒姒，忠臣去位，朝中惟尹球、虢公、祭公等一班谗臣在侧。王朝夕与褒姒作乐，千方百计，褒姒终不开口一笑。
　　　　
　　　　王问曰：“卿何为不笑？”姒曰：“妾平生不好笑。”王私与石父曰：“卿有何计能动褒后一笑，赏汝千金！”石父献计曰：“先王于皇城外，五里置一烽火墩，本备寇也，如有寇至，则举烽火为号，沿路相照，诸侯之兵必至，至而无寇，皇后必笑矣！”王大喜。次日传旨，令发城下烟墩。群臣皆谏曰：“烟墩者先王制下，以备缓急，所以取信于诸侯，今无故而举烽火，是戏诸侯也！他日倘有不虞，将何物以征诸侯之至而救急哉？”王不听，遂举烽火，与褒姒宴于望边楼。不数日，近京列国诸侯皆领兵至，既至则无寇，褒姒于楼上见诸侯不宣而至，抚掌大笑，众诸侯大怒而归。申侯在路上备遗表谏幽王弃皇后，废太子，宠褒姒，戏诸侯四事。虢石父奏曰：“申侯欲与太子宜臼谋反，故讪王之过。”王曰：“何以处之？”石父奏曰：“宜速发兵以讨之，庶几免生后患！”欲知后事如何，且听下回分解。
　　　　
第十九回　郑桓公骊山救驾　周平王弃镐东迁
　　　　幽王准奏，发兵讨申。忽有人报申侯曰：“王将起兵伐申国！”申侯大惊曰：“国小兵微，何以当敌？”大夫吕章进曰：“今申国近西夷犬戎，主公速致书于犬戎，令起兵以伐无道，庶免申国之患！”申侯以书召西夷犬戎。西夷主曰：“中国天子失政，申侯召我以诛无道，此我志也！”遂发戎兵五万，杀奔京师而来，将城团围三匝，水泄不通。
　　　　
　　　　近臣奏于幽王，幽王大惊曰：“机不密，祸先发！我兵未起，戎兵先至，此事如何定夺？”虢石父奏曰：“速发烟墩以征诸侯救兵！”王令发烽火数日，诸侯之兵俱无片甲入来。盖因前被烽火所戏，故此时又以为诈，所以皆不起兵也。幽王见救兵不至，犬戎日攻，命虢石父曰：“事急矣！卿速令兵守城，率将士出城迎敌，朕率大军继后，以破犬戎！”虢石父本非能战之士，只得勉强率部兵出阵，开西城门杀出。申侯望见虢石父，谓犬戎曰：“此欺君之贼，不可走了！”犬戎主闻之，拍马直取石父，斗不能胜，被犬戎主一枪刺于马下，戎兵乱杀进城。
　　　　
　　　　幽王正率军出午门，闻石父战败而死，甚为恐惧，乃引大军奔后宰门，望临漳而走。狄兵在城中放火焚烧宫室，掳掠库内财物。申侯从火光中见幽王从后宰门奔出，引一队戎兵赶至骊山下斩之。幽王在位十一年。胡曾先生有诗云：
　　　　
　　　　恃宠娇多得自由，骊山举火戏诸侯。
　　　　
　　　　只知一笑倾人国，不觉胡尘满玉楼。
　　　　
　　　　东屏先生咏史诗云：
　　　　
　　　　多方图笑掖庭中，烽火光摇粉黛红。
　　　　
　　　　自绝诸侯犹似可，忍俾国祚丧羌戎。
　　　　
　　　　潜渊居士读史诗云：
　　　　
　　　　女色常云丧国城，幽王何事若迷心。
　　　　
　　　　恣情贪笑轻烽火，继恣忘忧召甲兵。
　　　　
　　　　万邦生灵沽羯臊，千官冠盖陷胡尘。
　　　　
　　　　郑桓不动勤王剑，八百苍姬已尽倾。
　　　　
　　　　又东屏先生有诗，以讥幽王失政，谣言有验云：
　　　　
　　　　易储废后败纲常，烽火招戎势獗猖。
　　　　
　　　　指妇倾城奇祸远，压弧箕服验周亡。
　　　　
　　　　申兵与戎卒杀入翠华楼，将褒姒斩于楼下。其宫中士卒嫔妃，死者不计其数。犬戎在城中大肆剽掠数月，不日有灭周之意。
　　　　
　　　　郑桓公闻犬戎将陷王城，发兵勤王，与犬戎战不数合，桓公中箭落马而死。潜渊居士读史诗云：臣子勤王水火师，君危臣陷岂宜迟。
　　　　
　　　　郑桓虽为周幽殒，史册英名万古存。
　　　　
　　　　郑兵大败，犬戎追上二十余里。只见城西角上，鸣金大喊，拥来一簇人马，旗上书秦侯二字。郑人始知是救驾之兵，方才放心。秦襄公闻知，即引兵挡住犬戎，大杀一阵，秦兵骁勇，犬戎不能抵敌，败兵入城不出。
　　　　
　　　　襄公引郑国之兵屯于城下，至暮见一簇人马，喊声大震，从东奔来。众兵视之，当先一面卷金绣字旗上，书卫侯二字。
　　　　
　　　　襄公与掘突前来迎接，下马相让而坐，议论破戎之策。襄公曰：“犬戎之志，在于剽掠女子金帛而已，彼谓我兵初至，必不谨防我等，今夜宜分兵从三门而入，一虏可灭矣！”
　　　　
　　　　是夜三更，三国之兵，打入王城。犬戎将士果去剽掠民间财货，不致防备，火光满城，三国精兵大喊，杀入城阵，斩人如刈草芥，血滚六街成河。犬戎主逼太子西归于申。襄公独马杀入宫中，问太子何在？有被伤宫人告曰：“已被胡人驱迫西门面去。”襄公引本部精兵杀出西城，追及犬戎，大杀一阵，抢回太子。天已大明，众诸侯亦皆率兵来接，襄公谓众诸侯曰：“天下不可一日无主，宜奉太子即王位，庶几诸侯有主。”
　　　　
　　　　于是，宜臼即位，是为平王。
　　　　
　　　　平王升殿，众诸侯朝贺毕，群臣奏曰：“赏罚者人君之统驭，今国家乱定，望陛下黜陟，赏罚先行。”王准奏，黜褒姒子伯服为庶人，族其谗臣尹球、虢石父之家。郑桓公死于王事，追封为冢宰公。秦侯、卫侯、郑侯三国来救京师者，俱各赏帛数万，标名于陵烟阁上，立生祠于功臣庙。诸侯归国。国舅申侯尊封为申国公，开冷宫之囚，以救主母。申皇后遂出安民榜，抚谕京师被掳百姓，大宴群臣归国。
　　　　
　　　　是时，京师被犬戎丧乱之后，宫殿焚毁，仓库空虚，边境烽火连年不息。平王与群臣议曰：“镐京迫近西戎，又且宫殿荒凉，朕欲迁都于成周，卿等以为何如？”群臣皆以镐京逼近西戎，累被犬戎之害，况昔日成王营筑成周于洛邑，故以洛居天下之中，王者所居之地，迁都是也！独有大宗伯周公华奏曰：“不可！洛阳虽为天下之中，四面受敌，乃用武之地，故有德易兴，无德易亡。今观镐京，左有肴函，右有陇蜀，沃野千里，四塞为固，所谓天府之国，天下之势，莫过于此。今若弃之东迁，臣窃以为不可也！”
　　　　
　　　　平王不听，即日命收拾东迁于洛阳。后人有古风曰：
　　　　
　　　　千里金城形胜地，地方沃野民殷实。
　　　　
　　　　殽山左障右横川，函谷巍巍天下极。
　　　　
　　　　周室衰微气奄奄，平王东徙尽抛弃。
　　　　
　　　　秦得以霸周遂亡，始知地土国之纲。
　　　　
　　　　文武成康基业坠，教人每每恨平王。
　　　　
　　　　是时，文武百官扈从，百姓有愿随迁都者，咸从于驾后，而歧州百里形势之地，尽弃于秦，故秦得形势之地，能并列国。
　　　　
　　　　王驾既至洛邑，修营宫室，盘给仓库，文武百官，各加升赏。
　　　　
　　　　诸侯来朝者，悉厚礼而遣归国。郑武公掘突之父桓公，因救驾死于王事，有大功于周，独留武公在朝，辅以国事。
　　　　
　　　　却说郑武公夫人武姜，初生其长子，因其梦后而产，遂名之曰寤生，后为庄公。武姜恶其长子。后生次子，名叔段，武姜偏爱之，数请于武公，要立叔段为太子，使其承位，武公不许。武姜不敢复言，武公知夫人偏爱叔段，恐后日兄弟相戕，遂立寤生为太子。及武公卒，太子寤生立，是为郑庄公。武姜见叔段无权，恐被庄公所害，乃谓庄公曰：“汝承父位，可于京城之内割地，以封叔段，兄弟同享富贵可也！”庄公唯唯而退。
　　　　
　　　　次日升殿，正欲宣叔段而封之，大夫祭仲谏曰：“不可！国不堪二，若封叔段于京，是二君也，后必为患！”公曰：“吾母之命，奈何敢拒？”遂封段于京，谓之京城太叔，叔段谢恩而退。次日升堂，有西鄙宰、北鄙宰二人来贺！叔段谓二宰曰：“汝二人所掌之邑，如今属我封土，自今贡税朝贺，皆要朝我，勿得更入见大王！”二宰见叔段丰采昂昂，不敢拒命，遂降于叔段。叔段得二鄙之地，遂不朝兄，乃完聚城郭，操练兵马，有袭庄公之意。
　　　　
　　　　一日，武姜谓叔段曰：“汝自受封，终日自安，设他日谗间一起，富贵能永保乎？”段低声谓母曰：“子之思虑每及此，奈寡小不可敌强大，今喜得二鄙，练三军，给粮料，将择日入国袭兄，不知母意何如？”武姜大喜，择取五月袭兄。却说庄公问群臣曰：“西北二鄙之宰，何为不朝不贡？”子封曰：“吾闻二鄙之地，尽被叔段所侵，故二宰纳降于段。且闻段完聚城郭，缮治用兵，久失朝仪，必有叛意，宜急早除之。”庄公曰：“吾欲讨之，则母亲在上，恐怕不孝之罪，欲不除之，必有尾大不掉之愆，此事若何处之？”子封、祭仲咸曰：“彼既不恭，我方不友，况国君以社稷为重，不可拘私恩，误大事，当速交兵，以免后患！”公曰：“然！”遂命子封率甲兵十万六千，以伐叔段。
　　　　
　　　　叔段闻庄公兵至，引二鄙之兵前来。子封遥谓段曰：“汝兄侯封汝京城之地，宠以太叔之名，有何负汝，敢有反意？”
　　　　
　　　　又谓臣众曰：“叔段乃叛兄负义之徒，汝等乃郑之良民，何故不仁而从不义乎？若不速退，先斩汝等，后除叔段！”
　　　　
　　　　叔段之众兵闻子封之言，咸抱头鼠窜耳！弃鼓抛戈而散。
　　　　
　　　　段大怒！子封用刀一招曰：“能擒叔段者重赏！”祭仲挥枪直取叔段，斗上二十合，不分胜败。子封拍马前来夹攻，段力不加，望鄢邑而走，子封勒马后追，段势穷促，乃奔共国，子封追及斩首回报。庄公谓群臣曰：“此事非吾母启叔段之谋，叔段决不敢生叛心，母亲何以处之？”子封曰：“子母天性也！
　　　　
　　　　彼虽不慈，我必尽孝，何可失却天伦？”公不听，乃置姜氏于城颍，而誓之曰：“不及黄泉，无相见也！”
　　　　
　　　　潜渊居士有诗云：
　　　　
　　　　母氏公如天地恩，一胞何起爱和憎。
　　　　
　　　　庄公忍誓黄泉见，回视重华有愧颜。
　　　　
　　　　又诗一绝评庄公之失教于弟而反杀之云：
　　　　
　　　　鱼非贪饵把身空，钓者无情设饵蒙。
　　　　
　　　　失义虽然罪叔段，怀奸还是咎庄公。
　　　　
　　　　宋东莱目先生评云：鱼非有负于钓，钓负于渔也。兽非有负于猎，猎负于兽也。
　　　　
