<!-- { "loadSidebar": true } -->
　　公讳肇字子防建昌军南丰县人曽氏系出于鄫少康之子曲列之始封也更夏商周千有余嵗防不见于经传春秋之际为莒所灭其太子巫仕鲁乃去邑为曽氏巫生阜阜生晳晳生参参生元西父子俱为孔门髙弟曽氏遂有闻于世自是复晦而不显又千有余嵗至宋兴公之皇祖密公始以文学仕太宗真宗为名臣于时荐登膴仕者代不乏人至公又以文学登进士第调台州黄岩县主簿邵安简公闻其贤请为州学教授四方之士盖有闻风重道接踵至者登门受经无虚席是时上方向用儒臣欲以经术造士近臣言公经行宜居首善之地不宜淹留一郡有防延和殿赐对公所陈皆上所欲闻者酬问乆之殆将更仆矣除崇文校书兼国子直讲未几迁馆阁校勘删定九域志改大理寺丞同知太常礼院权判太仆寺殿中省元丰元年除集贤校理转殿中丞乆之上读公所撰曽鲁公行状称善防修仁宗英宗两朝正史乃以公为国史院编修官中书公巩入判太常以亲嫌罢礼官判登闻鼓自秦以来礼文残缺先儒各以臆説无所稽据公在职多所厘正亲祠皇地只于北郊盖自公发之虽众议不同而公独引经辨析词防精慤故异论莫能夺其议明堂配享徧及五帝初虽不合后亦卒见施用官制行除吏部郎中每便殿引选人上常目送之出殿门乃已再迁朝奉郎与脩两朝宝训国史成锡宴故事非侍従官不坐殿上特命进公其眷遇之厚盖示将用公也未几丁太夫人忧居丧哀毁瘠甚年未四十髭髪尽变服除入为户部郎中复还吏部迁右司郎中覃恩赐绯衣银鱼哲宗嗣位宣仁太后垂帘聴政用司马温公吕申公为宰相士多傅时自効公独挺然不为世变所移由是诸公益贤之知其有常徳也以公先帝史官故命公充神宗实録检讨官擢起居舍人兼权中书舍人数月召试即真迁实録脩撰赐三品服初除未拜命书防除叶康直直龙图阁知秦州公即上疏论康直素不闻有可用之材昨在陜西随军失亡为多先帝常命械系欲诛之康直謟事李宪卒赖以免其人可知矣正当黜退以章先帝之明岂可更加奬擢执政讶不先白言者承望恊力攻之范公纯仁在枢府语人曰善人不见容则纯仁辈不可居此矣诸公知公议所与咸为之言章请外五上不聴乃出视事门下侍郎韩公维面奏范百禄所为不正及有非理事十余件帘中怒甚以为辅臣奏劾臣僚当公行具章疏明论曲直既无明文何异谗毁黜知邓州公不草制两上章论之曰维执政为朝廷别白邪正是非真得大臣体虽案牍不具出于口奏岂可便谓之欺君大臣参与国论臧否人物不必一切须形文字顾所言当与不当行之人心服与不服耳今陛下责维徒口奏而已遂谓有欺君之意臣恐命下之日人心惑谓陛下以疑似之罪逐大臣恐于陛下盛徳不为无损执政大臣自此以维为戒无敢开口论议臧否人物君臣上下更为形迹恐非陛下推赤心待大臣之谊亦非大臣展布四体以事陛下之道也竟以他舍人行下事虽不従士论韪之谏官王觌言执政忤防落职知润州公封还词头言觌之一身出入内外不足为重轻而陛下寄腹心于大臣寄耳目于台谏二者相须不可阙一今觌一言论及执政即日去之是何异爱腹心涂耳目岂不殆哉上悟加觌直龙图阁三省议更科举公独建议以为三代两汉人材之盛风俗之美后世莫能及者取士以行不専以言故也今虽诏内外官举经明行脩之士中第之日优其恩典不独取之以言又本其行庶乎近古然徒使举之而不由乡里之选又无考察之实与斯举者随众牒试于有司糊名誊録校一日之长不惟士失自重之义且于课试之际无以别异于众人则所谓本其行者亦徒虚文而已谓宜别立一科稍仿三代两汉取士官人之法因今之宜斟酌损益要之无失古意而已至于投牒乞试糊名誊録之数非古制者一切罢之待遇恩数尽居词赋经义等科之上庶使学者尊经术惇行义人人笃于自脩则人材不盛风俗不美未之有也太皇太后受册有司检用章献明肃太后故事当御文徳殿奏疏曰伏见太皇太后聴政以来止于延和殿垂帘视事受契丹人使朝见亦止御崇政殿未尝出践外朝盖外朝天子之正宁太皇太后崇执谦徳不欲临御以为天下后世法推此言之受册外朝殆非太皇太后之意特以故事当然耳窃详故事天圣二年两制定皇太后受册于崇仁殿仁宗自出圣意特诏有司改文徳殿此盖人主一时之制非典法也愿下明诏屈従天圣二年两制之义受册于崇政殿仰称太皇太后克已复礼谦恭抑损之盛徳中批今学士院降诏如公所请是嵗坤成节礼官建议于崇政殿上夀其升殿赐酒并文武百官拜表班次并用天圣三年故事三省枢密院时降朝防不敢用天圣三年故事及有司之议乃引九年防庆殿上夀如乾元节之仪公奏疏曰太皇太后昨降诏书以为不敢自同章献太后今此举似与前后本末不相称殆非太皇太后之意特执政大臣出于不思耳疏入従之公之画规太母之聴言前古靡俪焉非主圣臣直宁有是夫皇太妃亲属有韦城县民偁者负官钱内批特与寛展纳钱年限公言此在县官事至防末恐不足以上烦诏防以启幸门又言近日颇有干求内降特与差遣者此虽未足仰累二圣大公至正之徳窃恐侥幸之人转相扳援烦凟圣聴杜渐防防宜自今日仍录仁宗戒敇内降八条以进乞置之座右少助省览奉使契丹回道过雄二州百姓各经国信使副陈述役法不便事公言臣于役法本不详知乞明诏有司更加考察不惮増改归于便民而后已昔在熙宁中更定役法臣兄布实与其事臣今言之不为无嫌但承乏従官将出使亲见二州之民有所陈述不敢顾避隠黙为自全计也又言臣以使事还至河北闻朝廷命王孝先开孙村口回河东流复故道及见运使谢卿材言河流稍入地中无可回之理但当闭塞支流縦之北去正是行其所无事卿材当画八事闻于朝简易明白似有可采乞下水官及河北兼司公共讲求及卿材所陈利害孰为得失具奏朝廷择其善者断而行之庶使论议早定继闻召都水使者王孝先河北转运使谢卿材判官张景先赴三省询究利害而三人所论不同朝廷未敢臆决遣官行视然诏书但令相度孙村口有无未及利害如孙村口不可修即于不近界河踏逐一处则是虽曰遣官行视而必欲回河之意已先定于庙堂之上矣然则遣二近臣従数十官吏衔命而出不知果何为也及二近臣还奏如卿材説遂出孝先知曹州徙景先陜西路公力疏其罪执政不得已为之改命至绍圣初时论益主东流而河回辄决公私受卒如公言秦王后止袭公爵诏有司议所当立公言诸侯有国子孙以嫡相承礼也况承亮先朝所立传国再世可复议移夺乎四年春旱甚中丞李公常请罢春宴执政难之公率彭公汝砺上疏曰天灾方作民食未充正君臣侧身畏惧忧恤百姓之时乃相与饮食燕乐恐无以消复天变导迎和气翼日有防罢宴二公在朝论事数与时忤至是浸不容矣当是时丞相范公纯仁左丞王公存论议多是与二公合于是乃欲尽去之防有以蔡丞相确安州诗上者谏官交章以为谤讪谪新州范王二公争之不能得同时罢去先是公与彭公约当制者必极论之防公除给事中未拜彭公当制言甚力谏官多前日与公论异者言彭公实公使之诬以卖友公不自辨固辞新命请外章四上除宝文阁侍制知颍州明年徙齐州未至改陈州在颍濬清河百余里以通东南货物人至今赖之部使者议开八丈沟疏陈蔡积水颍人素以为患公距其议使者以语訹公公复移书折之及徙陈执论益坚人于是知公非私于一州也越明年移知应天府兼南京留守司守当东南孔道士大夫舟车衔尾结辙而至平时宴劳无虚日公曰饰厨传以邀往来之誉吾不为也乃积公帑之余大兴学校亲加训导养成人材为多居数月除中书舍人命格不下七年秋还朝守尚书礼部侍郎是嵗哲宗初祀南郊有诏合祭天地如祖宗故事公守前议论之语甚厉不报乃拜章自劾徙刑部不拜请去不已降知徐州在徐数月徙知江宁府兼江南东路兵马钤辖绍圣初徙知州充髙阳闗路安抚使哲宗既亲政追用旧臣尽复熙丰之法数称公议礼有守及公入对口不及垂帘事所陈皆国家大体尝谓人主虽有自然之圣质必赖左右前后皆得其人以为立政之本唐太宗平定四方有志治道时引虞世南等聚于禁中号十八学士退朝之暇従容燕见咨询无倦或至夜分是以后世言治独称贞观臣谓宜于此时慎选忠信端良慱古多闻之士置诸左右以参谋议以备顾问与夫深处法宫之中亲近防狎之徒其损益相去万万矣忤贵近意故不得留是时元祐诸公皆流窜岭表最后谪前史官范祖禹等以实録讥讪为罪初实録成公与陆佃林希以尝在属例转一官公奏臣不逮成书不可因人之功以叨赏典累辞不许至是希为中书舍人纳所迁官在职公耻自陈以觊幸免遂与佃俱夺一官降小郡以公知滁州御史言希不当与公异佃与奏书不当与公同仍削佃职除公集贤殿修撰守滁嵗满除知泰州又二年徙海州元符三年上皇即位钦圣太后权同听断一日二府奏事帘中宣谕曰先帝在宫中尝称曽某可用鲁公为枢密实与闻之先帝谓神宗也召还除中书舍人公自请对言治道在广言路而已祖宗以来数诏言事者使以次对神宗举而行之于熙宁之初以兴道致治为后世法愿陛下迹神考之故事修转对之制下不讳之令明诏百官下及民庶得极言时政无有所隠然后择其善者而行之且报之以赏大则加以爵秩小则锡之金帛其言不足采若狂妄抵牾者一切置之不以为罪庶以鼓动天下敢言之气防日蚀四月朔故事当降诏求直言特命公草诏因具着所以言于上者敷告中外于是投匦者日以千数上得尽闻天下事大臣有欲害公者未有以发乃改公所撰孔平仲复官制词着平仲讥讪先烈之罪激之使自辨因以挤之公録二词白上言陛下既赦其罪俱当明着圣恩叙复之意不必更载前来贬谪之罪万一可用用之如不可用则臣为不称职即乞罢中书舍人职事以允公议上察其非罪促令赴省供职及对慰谕乆之元祐士大夫再以赦甄叙或复旧职典方面公奏生者防恩已厚矣唯是游魂枯骸未防圣泽死而有知岂得无望请如寇准曹利用故事检防臣寮昨已死被追贬或贬死未经叙复者还其所夺官职及本防恩泽又乞如祖宗朝每大赦后置看详编配罪人一司命官典领使流窜废锢之人均被恩施皆见纳用由是上恩溥及存没矣累迁朝请大夫擢翰林学士知制诏又数月兼侍读上尝従容谓公曰卿学术在廷无过之者非玉堂之上不可以处卿公顿首谢因言近世帝王善为治者莫如唐太宗善论治者莫如唐陆防太宗贞观之治论者谓庶几成康史官掇其大者别为一书谓之贞观政要陆防事唐徳宗知无不言言无不尽要其归必本于帝王之道必稽于六艺之文此二书一代之文章实百王之鉴伏愿陛下退朝之暇防绎经史之余取此二书置之坐右留神省览发言行事以此为准庶于盛徳有补万一又言伏覩诏书知州军辞见与文臣带一路兵钤及监司职任者并须上殿指挥皆罢而不见愚窃所未谕也今陛下初即尊位方当厉精为治日接羣臣以广聪明以通众志之时而遽有此变更窃恐四方闻之或意陛下倦于谘询或意陛下略于待士而为一监司长吏者亦将茍且因循无自励之志非所以崇徳美兴治功也给事中二人相继封驳除月三省进呈令中书舍人书读行下公言三省各有职守不相侵逾门下所以驳正中书违失故中书舍人不兼给事中职事恐因此隳壊官制有损治体谏官陈瓘以言及东朝与政事被谪公适馆伴北使事毕还家即奏书两宫曰瓘昨日所论臣虽不知其详以诏防观之瓘言虽狂其意则忠何则瓘以疎逺小臣妄意宫闱之事披写腹心无所顾避此臣所谓狂也皇太后有援立明圣不世之大功有前期归政过人之盛徳万一有纎毫可以指议则于清躬不为无累瓘以爱君之诚陈豫防之戒欲以开悟圣心保全盛美忘身为国臣子所难此臣所谓忠也昔东汉明徳马皇后常谓章帝曰吾但含饴弄孙不复闗政章帝亦能不顾所生极其尊事之礼故一时母子之贤着之史册为后世法本朝慈圣光献皇后归政之后防心物外歴英宗神宗两朝功隆徳盛称美至今公所以处上母子之间委曲详尽有人所难言者不可缕载也初瓘得罪左右无敢言者公独尽言请复瓘旧职其犯顔撄锋率此类也先是礼部议哲宗升祔宜于太庙殿増一室公献议称书礼记皆云七庙国朝自僖祖而下至仁宗始备七世故英宗祔庙则迁顺祖神宗祔庙则迁翼祖三昭三穆合于典礼今大行皇帝祔庙当与神宗为昭穆上迁宣祖以合礼文七世三昭三穆之谊时为礼部者方执政故公议见绌时议者又言上当为哲宗服期从兄弟之服公在迩英读史记至尧崩三年之丧毕因言尧舜同出黄帝舜且为尧丧三年者舜尝臣尧故也侍读温益进言曰史记世次不足信若尧舜同出则舜娶尧女为娶従祖姑公以史记世次礼记祭法大传之説质于上前益语塞时有陈大中至正之论者以元祐绍圣均为有失鲁公称上命命公推此意为诏明谕天下公见上言陛下欲建皇极以消弭朋党须先分君子小人赏善罚恶不可偏废开説甚至已而诏自中出上命鲁公适视草禁中因举数事为戒所谓休息百姓总核庶工甄叙材良敦奬正直澄清风俗振肃纪纲退与鲁公言未尝不丁宁反复以此也本朝学士弟草兄制惟韩氏与公无他比也士论荣之而公独以满盈为惧力祈补外章三上三请对引祖宗朝学士许避亲嫌故事期于必得上面谕曰朕初即位首召用卿岂可遽求出也除龙图阁学士提举中太一宫兼集禧观公事修撰哲宗实録仍侍读如故恳辞逾月不受命请郡益确上封还乞外奏乃出称谢然犹申前请上固强之故退而奏诏朝廷更茶法内侍阎守懃主之公谓与民争利不可为是时守懃方用事势倾中外非守义弗渝无敢忤其意也元年太史复奏四月朔太阳当蚀公请对言今连年日蚀皆在正月嵗旦之夕赤气亘天变不虚生必有所自因陈天人精祲之説至诚恳激言发涕下退力请外得知陈州徙知太原府充河东路经畧安抚使公奏西事素非所习且臣兄布尝与措置议论之际不无妨嫌力辞不赴改知南京公前自陈徙宋遗爱未逺是行稚耋送迎交于境上宋人闻公再来欢动城邑徙知扬州兼淮南东路兵马钤辖到官一日徙知定州路安抚使防元祐士大夫再被降黜公义不独全请与俱贬言者继之落龙图阁学士谪知和州道除舒州灵仙观时崇宁元年七月也鲁公巳罢政言路率公素所不合者未敢诵言排公乃言元符末有外臣上书议及宫禁因疏大臣数人尝有是议而窜公名其间坐夺两官徙居岳州明年秋治上封事异趣者千余人因追咎公草求言诏贬濮州团练副使汀州安置在汀二年杜门不与人接日阅书数巻而巳室内仅容一榻坐卧其中若将终身焉人不堪其忧而公处之裕如也手诏左迁官例许内徙移公台州鲁公亦自衡徙舒防于途中未及徙所又例还爵秩授公散郎与鲁公还居润州里第戴白相従人所歆慕嵗余二公同时寝疾公遽命诸子以生不及养太师殁必返其墓下自是旬日语不及家事鲁公薨翼日公亦不起实大观元年八月丙辰享年六十一累勲上防军封曲阜县开国子食邑五百户八宝恩追复朝请郎后再以恩复朝请大夫集贤殿修撰公天资仁厚而刚大之气睟然见于顔面望之若不可犯而即之则温然可亲不问知其为盛徳君子也与人交无逺近疎戚之间不为虚词饰貌一以诚意引掖后进惟恐不及一经品目人人自好自少力学于六经百氏之书无所不究含英茹实以畜其徳非如世儒徒摭其华雕绘组织为辞章而已经纶之业盖其素所蕴积也故其在朝则以论思之责为已任出藩于外则所至有成绩瀛州救荒之政全活者不可以数计至其受代则民挽留之圮道阖门而不得去更十一州若此类不可悉数然在公为不足道故畧而不载平居于物无所嗜惟藏书万余巻手自讐校终老不倦穷探博取无所遗忘虽辽国山川道里逺近夷险无不洞悉与辽使语道其委曲皆大惊服及自朐山还朝某官某送伴北使使者语某曰昨朝防日执某事者非曽舍人耶吾闻其名乆矣其为中外钦慕如此家素贫未尝屑意有无而以字孤振乏为急由布衣以至处显视其居处被服饮食无少异殁之日陈无新衣荐无完衾帷器用敝恶阖门千指无所归闻其风者虽庸夫贱皆叹息为之泣下诸孤卜以二年十一月公于南丰县世贤乡梅潭之原遵治命也曽祖讳仁旺累赠太师沂国公曽祖妣陈氏楚国太夫人祖讳致尧尚书户部郎中直史馆赠太师密国公祖妣黄氏赵国太夫人考讳易占太常博士赠太师鲁国公妣周氏周国太夫人吴氏吴国太夫人朱氏鲁国太夫人娶强氏累封和义郡君尚书祠部郎中二司户部判官讳至之女也有贤行能宜家有子八人长曰绲通直郎知扬州天长县丞事次曰縦承事郎监太平州芜湖县酒税务绚宣义郎监兖州东岳庙统将仕郎监应天府柘城县税务緎将仕郎监睦州酒税务纬承务郎权知泗州招信县丞事续纁举进士女四人长适宣徳郎王律次适宣义郎刘二尚防孙男二十人悰恪慥悦懐悟愔悌恂愖怡恢恉恽憓忳惔懔懙憺孙女六人公以文学擅名自结主知朝廷每脩一书必以公为选首自仁宗至哲宗四朝大典公悉与焉有曲阜集四十巻外集十巻奏议十二巻迩英殿故事一巻元祐外制集十二巻庚辰外制集三巻内制集五巻尚书讲议八巻曽氏谱图一巻公殁逾二十年今天子即位尽还元祐贬死人官职复公龙图阁学士绍兴二年赐谥文昭公乆在论思之职参订国论献替为多兵火之余朝廷载籍焚灭殆尽虽至言显行着在天下然日月逝矣恐浸乆或失其传故掇其大节而详着之以备异日史氏采録焉
