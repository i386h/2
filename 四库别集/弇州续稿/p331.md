<!-- { "loadSidebar": true } -->
　　
　　援例陈情乞推圣泽以光泉壤疏
　　
　　原任南京刑部右侍郎在籍养病王世贞奏窃念臣之先臣都察院右都御史忬累树邉功构罹谗祸该臣于隆庆元年内奏雪复官寻该南直隶抚按提学诸臣题请恤典未经部覆臣以衰病连绵在籍调理伏枕余生覆盆絶望兹者忽蒙圣恩过采今任抚按王元敬邓炼之疏礼官复议奉旨照例与祭塟臣惟望阙叩头陨泣感谢以俟恩命窃复自念臣有母郁氏先年臣父任佥都御史时以臣满刑部主事考封恭人后臣父十年身故比时臣父未蒙追恤不敢越次陈情今者臣父获理兆域兼饫鼎釜而臣母托在同穴独不沾一餟之惠臣私心痛之查得见行条例有品官封赠者亦许并祭臣父叨列六卿正二品臣母受封四品于例颇合为此恳乞天恩勑下礼部一赐查举不敢望别设坛品止于谕文之中并及臣母封恭人郁氏庶九原枯骨一体沾恩臣之兄弟既感彻肺肝荣藉存殁则尚有无涯觊觎之私不得不尽吐君父之前而效之公道大明之日夫先臣沉寃极枉苟削丹书亦自可以无恨然复官之后抚按诸臣仍交章为之请恤者乃自为叙功非雪罪也而礼官据公论采乡评问课司勲问馘司马始有今日之命盖又非泛常恩泽之比矣夫论功既在应恤之科而恤典又特重邉功之例祇因抚按原疏不曾明开祭塟赠谥等项故该部不敢辄行移咨并覆若有待于臣之自请者臣诚不胜罔极终天之感敢于孝理之朝自外曲成之泽伏望皇上并行该部覆查先臣厯任督抚功次量予加秩易名以光盛典此风励臣工奬率忠孝非止臣一门父子衔结论报而已也臣无任哀恳迫切之至
　　
　　俯念先臣勋劳忠荩酌采公议特赐赠谥祭塟以伸国是以慰泉路疏（附）
　　
　　切念臣故祖父都察院右副都御史朱纨叨举甲第敡厯中外垂三十年精白之操无愧神明丹赤之衷可表天日世宗朝先以四川按察副使整饬威茂兵备即与大帅何卿提兵深入荡平巨寇决胜之筴臣祖为冠特蒙逾格旌赏后督南赣等处军务振扬国威雕剿山越功在旦夕而浙闽之间为土人构引倭寇蚕食沿海郡县民不聊生朝议用臣祖以前官巡抚其地兼督军务臣祖夙夜运筹寝食无暇精选武勇将吏分布要害申明军法戈船壁垒精采一新自是连破巨贼斩馘无筭优赐累下臣祖感恩思効力探祸源搜剔奸私不避权贵加以刚膓疾恶视贪吏如仇雠以故通夷者慑重足之威舞文者衔束湿之恨驾揑流言簧鼔时耳至以臣祖擅杀夷俘为罪臣祖思系西南丑类拥巨艘挟凶器肆行掠卤岂但夷俘原奉勑谕鞠问明白斩首示众何名擅杀而故辅严嵩父子必欲勒臣祖重贿臣祖时已移疾归家无槖装可应感慨引决其后同事之臣如按察副使柯乔辨理生还叅将卢镗复职升用寻以余寇猖獗东南版荡垂十载而后宁海内为之虗耗识者谓若留臣祖在事一二年可以无此祸矣故于隆庆之初巡抚都御史林润巡按御史温如玉提学御史周弘祖合疏称臣祖志节勋劳应加赠谥祭塟而浙闽士大夫尚有衔臣祖者于覆疏中谓臣祖操持清苦行谊足称但聴勘之后事状欠明姑候另议今又十有七年矣臣祖生为亷吏田鲜负郭身殒之后臣父孤羸力不能任窀穸藁塟荒山数武之外鞠为茂草伏臈烝尝不能修举臣父今复不胜冻馁死矣臣兄弟二人餬口乡井朝不保暮气谊之士无不为臣祖称寃贪墨之徒乃至举臣祖为戒今幸圣明在上公卿洗心奉职无善不扬有隠必照而臣祖生罹陷穽死滞覆盆封鲸之绩莫酬除蠧之忠尚郁况今公议久定物情共怜而臣不以时恳请倘复如臣父死于冻馁何以见臣祖于地下为此匍匐行乞至京不避鈇钺陈情上奏伏乞皇上特下该部仍将都御史林润御史温如玉周弘祖原疏逐一查勘明白特照例予祭塟仍赠官锡谥不唯报徳报功之典推及于细微而任事任怨之臣亦知所感奋臣以草莽冒干天威无任迫切恐悚之至
　　
　　恳乞天恩比例录功以光圣治以励人心事疏（附）
　　
　　臣惟圣主之所以整一寰■〈宀禹〉垂拱而成安壌者唯赏罚而已若乃议赏而至延世愼终而复追逺此固鼔舞之大权而亦使民归厚之要道也是以孙叔之后见收于负薪甘陈之封仍广于易世窃念臣髙祖都察院右都御史韩雍弱冠成进士为名御史用廷荐擢右佥都御史巡抚江西等处即奏革宁府护卫开百年曲突之谋进督宣大诸邉复破却迤北强敌为一时干城之重属景泰天顺之季以迨成化初年广西茘浦修仁大藤峡等处蛮猺广东髙雷亷等处并海面流贼作乱攻剽城邑杀僇王臣一时文武大吏虽望如栁溥材如叶盛不能决筴平荡以致贼势猖獗羽檄纵横百姓罹涂炭之苦九重深宵旰之虑臣祖繇兵部侍郎出叅浙藩尚书王竑会推左佥都御史赞理南征军务比时虽与都督同知赵辅共事而臣祖勑谕尤重事寄独专臣祖受脤启行陈师鞠旅誓不与贼俱生当率汉达官军十五万分三道并进直捣大藤峡诸蛮巢穴擒斩贼酋池大狗李吉衡杨光志等共四万一千余级夺回被虏男妇二万余人平除寨洞八百三十六处奏捷上闻赵辅进封武靖伯臣祖升左副都御史仍留巡抚成化三年内蛮寇复发臣祖督兵征进栁州大容山北流容县鸡冠山愽白等处擒斩贼酋郑昻等共一万九千余级四年五年又厯征进谢仙牛领山等处擒斩首从贼七千三百余级丁忧离任该兵部会推升右都御史总督军务仍理巡抚于梧州地方开设军府振扬国威六七八年征进团邓山南宁等处擒斩首从贼共八千三百余级十九年征进七里沙田髙乡等处擒斩首从贼共七千九百余级节奉宪宗皇帝褒奬勑谕见在臣祖前后功次国史家传广志及兵部堂稿可查臣祖因拮据军事心力耗损跋履瘴险病疠交侵乞归养疾未老而逝荷蒙圣恩给予应得祭塟子某自以二品考满荫授光禄寺署丞弘治十年内该总督两广左都御史邓庭瓉巡按广西御史邱天佑合疏称臣祖无前之伟绩善后之宏猷地方军民家颂戸祝若使国家无臣祖是无两广矣礼官覆勘无异题请于梧州府立祠春秋飨祭惜一时铨曹失伸崇赠之典本兵未及世赏之议而臣祖居官亷洁宦槖萧条胤祚衰微饘粥空乏既不能伏阙陈上回九重之顾又无强有力者以为之援因循至今虽岭徼之香火尚新而桑梓之烝尝不继臣代居冡嫡实切痛心切念赵辅虽为总帅其督战进止皆出臣祖拱手受成获开茅土世世不絶又有县丞陶鲁者一部曲耳虽累积战功位至藩伯而获级前后不满二万得锦衣千戸世袭及查近年尚书殷正茂凌云翼俱以两广功次荫世袭千戸臣祖运筹决胜之绩比之辅鲁孰重孰轻披棘荜路之劳以拟殷凌孰难孰易必有能辨之者又查得右都御史顾佐奉职仁宣之朝近以抚臣题请超赠少保臣祖勋伐更优年祀尚近于赠官尤冝为此比引前例陈情奏请恳乞天恩下吏兵二部覆查无异将臣祖优赠及予臣世袭锦衣一官不唯臣祖衔恤于九泉而臣亦回生于一线疆场之吏咸拊膺而效死绥荒服之氓亦加额而思报徳矣臣无任
　　
　　弇州续稿巻一百四十四
　　
　　●钦定四库全书
　　
　　弇州续稿巻一百四十五
　　
　　（明）王世贞 撰
　　
　　○文部
　　
　　△偈
　　
　　贝多寮偈（有叙）
　　
　　玄幻影庵之步武有廊焉乃不能寻袤倍之其中以庋佛书数十百巻居士榜之曰贝多寮贝多者西天竺树名也其正语曰多罗此云岸树髙四十有九尺荫如之叶广长如佛舌色光泽可鉴宜黄白金漆书凡阿难总持之文悉在焉今所谓贝多者筠也桑皮也茧也非叶也其语汉语也非梵也其书梵也非西竺也其义则经于是居士以属天弢道人俾为偈曰
　　
　　如是我佛在舍卫慈愍一切诸有情愿以正法尽摄受而彼初地及四天乃至无坱阐提智如以一蠡测大海佛以种种因縁故广为譬喻及解说分别三乗大中小醍醐酥酪非异味所得深浅随根性前后四十有九载爱弟阿难所总持苏伐罗汁多罗叶衣以微妙净白罽象马驮载百千夹今汝所蔵独不然妙法大乗大方广菩萨亲受佛心印梵天帝释共宝护汝今奉行不唐捐在昔开士空中书风雨避去不侵湿而况谭润善弟子毫端往往吐舎利乃云啖蜜以甜故従蜜得甜无论蜜四十九载佛说法至竟无一法可说汝当谛识妙明心是贝多者筌蹄等
　　
　　梓行法华经偈
　　
　　善行比丘发心梓行大乗妙法莲花经弟子无名居士王世贞倡诸善智识以赀资之合掌和南而作偈曰
　　
　　我闻佛世尊在耆阇崛山广会诸天人而说妙法华亿万百千界六种大震动大梵帝释天阿修摩睺罗有想及无想人非人等众一切悉皈依诸有学弟子声闻阿罗汉各各佛受记各各当来佛宝塔千由旬忽従地涌出而升于虚空口出大音声往刼灭度佛来聴说妙法大方诸世界无央无边际各化七宝树下踞师子座一一化身佛来聴说妙法佛以摩诃愍宛转示方便三界诸盲子悉登白牛车脱离火焰宅不受三途苦譬彼逃亡儿一旦遘慈父而亨积珍贿实非家外宝导师双树林明星时证道云胡僧祗刼已成等证觉说法五十年住世七十九云胡寿无量万刼长不灭紫磨真金身厪丈有六赤云胡卢舍那千丈徧法界药王暨药上昆季二萨埵以何因縁故焚身作供养妙音观世音东西二萨埵以何愿力故在在表应圆普贤法王子药王与勇施毘沙门持国领佛所嘱累故说陀罗尼云胡十罗刹咒恼法师者头破作七分乃知妙法华为大乗经王权实互相显理事了无碍人天所尊礼逺过扵头目受持读诵人传冩教人冩功徳比财施一分之亿分而此支那国大信行比丘念各有漏福往往皆唐捐是故衣钵资悉捐付剞劂我闻印施力如佛丈六躯化为百千亿又如湏弥目有目皆得观以此况功徳真不可思议我佛说法时上慢五千众羣然各退散而佛不制止恐益疑谤辟今兹沦末教阐提蔑戾车日结阿鼻縁而有此比丘是故善智识相与成胜因譬五百商众各捐一株木造巨采珤舶珊瑚摩尼珠玛瑙砗磲等富可及七世以此况功徳复不可思议昔有法达师诵持此经咒巳满三千部反乎见曹溪怳忽一句亡虽则一句亡其诵恒如故虽则诵如故不为经义缓敢以告比丘及发心菩萨持此作法檀共证无上果
　　
　　为半偈庵主王百榖作五十像偈
　　
　　汝不従像生亦不偕像留云胡自西来住此支那境云胡坏色袍藤竺皂方履云胡头陀行而不除须发云胡示淫欲亦不堕深染稽首两足尊我今已知非觅非不可得非非亦非是名障与利障乃至绮语障一切悉芟薙亦不求声闻纯行菩提道昔如来说法四十有九年而无法可说今汝称半偈维摩不二门半偈义不负
　　
　　题妙喜泉偈
　　
　　宋张无垢侍郎作阿育王寺妙喜泉偈曰心外无泉泉外无心是心即泉是泉即心或者疑之以问居士心是妙喜泉是育王云何不察合而为一居士曰来汝其聴取妙喜未来泉在何处妙喜来止泉即发生心非泉乎泉非心乎谓余未然妙喜其次之妙喜泉大师复作偈题其后曰谓泉即心谓心即泉无垢居士作一串穿有出有入有正有偏居士恁么妙喜不然徐六担板若见一边泉只是泉难唤作心心只是心决定非泉是义不正亦复不偏泉乎心乎亦非弃捐拟议思量十万八千此碑在寺中沈于水近始出之钱子搨一本见示盖所谓宗门无肯语也虽然亦只是打诨作筋斗跳耳因复补一偈
　　
