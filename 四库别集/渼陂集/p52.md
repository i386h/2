<!-- { "loadSidebar": true } -->
　　男渭子川字也予始娶赵孺人生男瀛继张孺人生渭及康氏女康氏女先卒踰十年而瀛病卒京师又五年而渭亦弃我而逝其年嘉靖己亥十二月初十日也距生弘治乙丑九月二十九日三十有五岁耳呜呼痛哉夫何至于此极也渭娶咸宁种氏生一男一女男曰山木女曰金鹤山木十六岁矣聘同邑吴氏引礼舍人朝珠女也弘治甲子予奉告归省先大夫明年生渭衍庆堂新第中甫两月抱入京师其后携之寿州正德壬申予罢归里舍是时渭八岁先大夫见之喜曰孙柔善可爱也十八岁加冠二十四岁援例输金为秦王引礼舍人云尝见廪有余粟数十石亦仿人出贷责息息不全责盖有久而不入者乃自至其家取之见其窘甚叹息而出有问之者荅曰所储者朝暮具耳何忍其可取也乡人笑之因戏称为王佛儿云其于宗族姻■〈尚阝〉长幼卑尊之礼不敢或废人亦多与之者或有犯者则面颈发赤辄逃匿不敢与辩先祖神主置旁屋中中心歉甚旧尝于居后隙地植栢二株欲构祠焉未果也嘉靖丁酉渭乃竭力即其地构祠三楹南向奉神主妥焉东西屋各三楹贮祭器焉其年秋予寿七□对山康先生泾野吕先生皆至吕先生出东郭门外笑指渭曰子川贤孝人也予愧谢不敢当吕盖闻之康先生者云明年戊戌冬病阴虚火动药之愈己亥夏四月乃复大作药之寻愈寻作至其冬竟不可救药以死呜呼痛哉呜呼痛哉予窃思之予曾祖长清府君及寿官祖及我先大夫刚廉仁孝着在乡评通于鬼神其何可至此极也及我之身非才寡学缪居翰苑清切之地十五六年日食大官之食岁有俸入游优禁闼曾无丝毫之功补于衮阙比谪外郡徒縻廪禄膏泽不下于民韩退之所谓薄功而厚厚之者得非我邪抑退而家居不孝不友嗜利忘义嫉善而党恶败坏其风俗尔邪不然其何至于此极也或曰数也非人之所能为也或曰不然二子病皆阴虚火动是有自取之理呜呼天哉巳矣巳矣尚何言哉山水卜以庚子十月十二日葬其父六老庵先茔泣请予曰往年吾姑吾伯父葬翁皆为之铭吾父宜有铭乃痛哭为之铭曰 
　　呜呼渭邪人言汝不宜早死乃死天邪吾邪汝自毁邪其孰为乎此 

　　○明故诰封太宜人张母吕氏合葬墓志铭 

　　太宜人吕氏者其先平凉镇原县人也祖以勇士隶籍锦衣卫遂为京师人父讳冕母某氏太宜人生而贞慧父母绝爱之自幼摩其顶曰女贵重当予贵者当是时左参政镇原张公讳琡仕为工部员外郎配太淑人李氏生子渊乃更无子参政公欲纳贰□广继嗣而父母在堂禀命焉得报曰必吾乡者善参政公久而慱访之得太宜人喜甚曰无乃有数者存乎太宜人于是来归年十有四矣其后参政公以使事便道挈家省其父母见太宜人于舅姑姑性俭而严见太宜人喜曰新妇类我甚爱之出入必与之俱因谓舅翁曰新妇出自京师然其质实即吾乡者或朱之及也仲妇朱氏者常狎太宜人姑怒之曰若不法其德而愚弄之何也其见重于姑者如此参政公寻擢真定知府转参政于河南易?攵历中外踰三十年太宜人未常不侍也然其下尚有侧室□人各生有子女矣李淑人驭之甚严也顾独爱太宜人诸凡中馈祭祀之需皆以委之然太宜人奉以周旋丰约精致无弗当意者盖以姑礼事淑人也参政公自真定转河南时母尚在也复携家归省比赴任母命太宜人侍之往太宜人以母老辞不往荐其二人者往公不可独挈其二子往君子以为各得其道弘治戊午公捐馆舍其后李淑人见诸子长食指颇众因命析产以居诸母争取材物太宜人独取所遗书籍盖数十种而曰以此贻子孙足矣财物何为参政公无恙时盖尝自画以平凉侵北必有虏患欲卜筑酆镐之间以官守不果正德初乃北虏大入寇迫于平凉居民大惊恐事既平于是公子参等奉太淑人南徙盩厔双溪镇家焉盖曰所以毕公志也故今张氏为盩厔县人次子几入为盩厔学生以周易魁庚午乡榜甲戌举进士始仕府推官起为刑部主事封母为太安人后以连姻宗室外迁松江府同知进封母为太宜人云后自松江超迁山东按察司佥事乃迎飬太宜人太宜人盖教之曰尔之至今日者亦知之乎尔父祖之贻也尔但尔父咸有功□于民尔父之清操吾亲见之嗟尔小子勿饕于官其□忝于所生者斯可矣又曰尔记吾之助尔者乎脱簪□易薪火孤灯敝帷勤勤恳恳日望尔之成也然亦未□必也呜呼孰意其果有今日也乎吾死之日归报尔父于地下可无恨矣□公堂鞠盗盗甚众大宜人闻之谓几曰盗众得无冤者乎尔宜慎恤刑不可滥也几自是益加详谳多平反者云嘉靖癸未李淑人弃飬太宜人谓诸子曰合葬尔父其惬于衷乎几乃身入平凉奉参政公之柩卜南山下善地合而葬焉参政公与予先太夫同举乡榜予弟九叙复兴几结为婚姻予故得以登堂拜母觌其神采闻其性行窃以为百岁以上人也前年丙申寿七十七岁矣予尝撰为文辞庸展贺忱既踰四年而告终正寝其年嘉靖己亥八月某日也距生天顺庚辰十二月某日寿八十岁云李淑人生子渊早卒长女适平凉举子桑价次适兵科给事中双溪王元凯太宜人来归时次女适生李淑人因命育之备极调护故次女视为慈母终其身不敢忘太宜人生二子长参平凉府阴阳正术次即几慱厚醇雅无故左迁未久当大拜也其贰侧室者生子轲骞轲少失母亦太宜人育之抵成立云骞为盩厔县学生亦先卒皆为太宜人之子渊生二子长桂实盩厔县学生世受周易有科第之望不幸亦卒次桂华受义民爵参生一子未名二女长适推官鄠县李俨之孙某其次许聘举子王元亨之子某几生三子学诗学礼学道二女长适翰林检讨王元正之子县学生慈次适予弟举子九叙之子县学生沔轲生子某女某骞生女某皆为太宜人之孙桂华生子某女某为太宜人之曾孙云参等卜以太宜人卒之明年庚子某月合葬参政公于某地新茔以王举子述状谓□通家稔知太宜人之贤宴为铭应之不敢辞铭曰 
　　烈烈张公宦迹孔硕风教之端肇自闺阁宜人恂恂淑慎其身克配于古而迈其伦笃生仲子光振前烈皇念所生贻封稠迭遐龄考终合公玄室高岸为谷□此铭石 

　　○奉贺是闲刘公双寿序 

　　重庆是闲刘公以广东左参政致仕家居者二十余年矣明年庚子寿登七十有六其配蹇宜人亦七十有五公仲兄文简公之子惟静秉宪陕臬谋所以奉贺者命予为之言予为诸生时成化癸卯闻文简公以礼记发觧西蜀举丁未进士一甲第二人入翰林为编修是闲公弘治壬子复以春秋发觧金昆玊友海内鲜俪不胜歆羡未几是闲公举丙辰进士予幸同举误选为庶吉士受教于文简公者甚久也是闲公自浚县知县起为吏部主事擢员外郎予获日侍晤言其受教之久犹文简公也公伯兄之子参政君惟新又与予弟九峯同举戊辰进士通家相爱多历年所故于宪使君之命虽不能文不敢辞也予惟英雄豪杰之士自负不凡傲睨一世不善俯仰往往为时所忌或摈而弗用或用不尽其才虽若可恨然其优游之适保期颐之龄者十常八九乘除之际造物者岂无意也有如是闲公英明磊落抱负经济宰邑着循良之绩部署擅公廉之誉正德初佞人用事中罹谗毁左迁外补蹶而复起督学广西鉴空衡平多士归心参政广东于旬于宣仁煦义击蒸黎猺獞怀德畏威历阶而升抚填一方入侍天子统百官均四海可也乃使之负屈以归嘅世道者如何也公既归自称双山主人于是作双山别业作七雨亭作三治燕凡山泉鱼鸟烟霞卉木之趣触目感怀辄发吟咏风人之体裁旷世之襟度也盖尝寄予怏覩数过飘飘欲仙不知公之自得者又何如也晚年造益深兴益高乃曰世有居闲而心劳者非真闲也乃今我身心齐矣于是易其称曰是闲翁云蹇宜人者同邑太师忠定公之曾孙江西按察佥事公之女也于宪使君之母太夫人为从兄弟出自世族而富而能俭贵而不骄是闲公峻德雅操内助之力为多生有二子长曰永年颖异特甚学举进士有声次曰长年文而明农当公初度二子者列宴称觞姻娅咸集于是宪使君以寿文至宪使君之弟主事君某字以寿币至宪使君之子进士君启宗自京师至拜而佐觞于斯时也公与宜人当必冁然而笑陶陶然而醉者矣夫世之仕宦夫妇偕老者鲜偕老而和而子孙贤宗支盛者为尤鲜公与宜人偕老而和而子孙贤宗支盛其不可乐也乎夫乐斯□矣况于乘除之数乎然则公与宜人不期颐而上不止矣请以是为双寿贺予闻刘氏自上世以来积德累行始发于御史见一翁公之父也由是有文简公官至太子太保礼部尚书有是闲公有惟新参政君有宪使君有主事君有进士君盖一门四世六进士也不其盛哉不其盛哉然培植深厚食报未艾公子永年方英英然如麟角鳯毛出瑞当世所以嗣父祖之业寿公夫妇于无涯者端在斯人矣予不佞请以是为千万寿贺 

　　○奉贺緫制大司马松石刘公破虏奇勋序 

　　陕西固原州緫制三边大臣开府之区也迩者廷臣建议以为花马池者北虏入寇之外户也固原其室家也外户不守如室家何请移緫制驻花马池而固原则廵抚陕西都御史时往临焉则声援相接外内有备庶虏患可息边境其宁谧云议上天子报可乃今年夏四月緫制兵部尚书兼左都御史松石刘公往莅花马池乃八月中虏大举入寇数万人过花马池声势甚炽先是公常制火器筑边墙穴?乙掘壕堑虏以此不敢入我境者盖四五年不意其一旦至此公大怒斩二指挥以狥军中曰不用命者有如此而又下令各城堡清野坚壁勿与战待其自困又集三镇之兵分守要害待其返截杀之踰数日虏肆野掠无所获果大困而返于是宁夏緫兵任杰自贺兰山后乘虚而入捣其巢穴斩首百八十级获被虏男妇若干人驼□殆不可数分守下马关陕西緫兵魏时邀截斩首百五十余级分守干沟榆林之官兵截杀吉囊之次子及其妻若弟虏乃大哭声动数十里边人以为数十年来我军获利未有若斯之盛者也然公之緫制于斯也前后斩获虏首殆千余级盖自设緫制以来亦未有若斯之盛者也捷□于会城家居诸大夫出公门下者相率以言贺公命之九思九思为之言曰古之卿士任兼文武御戎有功其见于经者六月之作羙吉甫也其诗曰薄伐猃狁至于太原采芑之作羙方叔也其诗曰征伐猃狁蛮荆来威此盖言其功也其曰文武吉甫万邦为宪又曰方叔元老克壮其猷言其才与德也才德备而功斯成名斯立焉慨自文武分而将相之任殊寥寥千载宋之韩范仅一见之我明緫制之任上合于古伊求其人厥惟艰哉惟公训出家庭学有源委才足以经世而貌若无能德足以正君而心则自歉出其绪余建兹奇勋形之歌咏堪嗣周雅之音载诸国史下陋破胆之谣请以是为公今日贺乃若论绩序迁则太宰之持衡三公之论道纲维四海陶镕万类皆公咫尺有也征书伊迩诸大夫尚图献言于公为天下贺云 

　　○刻太微后集序 

