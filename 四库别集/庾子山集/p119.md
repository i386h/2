<!-- { "loadSidebar": true } -->
　　周大将军上开府广饶公郑常墓志铭
　　公讳常字某【周书列传云郑常字子元】荥阳人也周宣王之弟初封其国郑穆公之孙始成其姓【左氏传曰郑有厉宣之亲杜注云郑始封之祖桓公友周厉王之子宣王之母弟又郑有七穆皆穆公之后也后分为七姓矣】祖思庆建威将军山阳太守考顼仪同三司豫州刺史【顼字寜伯注见郑常碑文】南阳坐啸値此邦君西河建隼逄斯刺举【后汉书党锢传曰南阳太守成瑨委功曹岑晊謡曰南阳太守岑公孝农成瑨但坐啸南阳太守値此邦君者谓思庆为山阳太守也西河建隼逢斯刺举者谓顼为豫州刺史也按禹贡豫州河南之地其界西至雍州建隼建旟也周礼九旗之名云鸟隼曰旟应劭汉官仪曰刺举州事】公侯继踵冠冕连镳可得而言传于史籍【説文曰镳马勒旁铁也】公髫龀知礼早年驰誉【刘熈释名曰没齿曰龀洗也毁洗于齿故齿更生新也】就经黉舎略见书堂习武兵栏偏知劒术【説文曰黉学也黉与横同史记索隐注天子门有兵栏曰司马门也】虽复年犹小学已为儒者所称位在偏禆卽入将军之赏【本传云常颇渉学有当官誉偏谓偏将军裨谓裨将俱见汉书】大统三年起义华阳授永安县开国男文皇帝霸迹初基英雄辐辏公拔劒辕门颍川从我洛城逆战壮于白马之兵河桥解围勇于乌林之策【起义华阳注见郑常碑文文皇帝魏相安定公周太祖宇文防也汉书鸿门之防云樊哙直撞入立帐下项羽赐之巵酒彘肩哙旣饮酒拔劒切肉尽之后汉书光武谓王霸曰颍川从我者皆逝而子独留刘先主志曰袁绍征官渡遣枭将顔良攻东郡太守刘延于白马公使闗侯为先锋侯望见良麾葢策马刺良于万众中斩其首还绍将莫敢敌遂解延围吴志曰黄葢败魏武于乌林乌林赤壁东下一百一十里常为周太祖帐内都督洛城河桥并有功言此时洛城之战较白马而更壮此日河桥之役比乌林而弥勇矣】授平东将军帅都督袭父封【魏昌县伯也】魏后三年授持节车骑大将军仪同三司车骑用郭淮之勲仪同取王沈之贵公之此授佥曰得人【魏志曰郭淮字伯济太原阳曲人也为车骑将军仪同三司封阳曲侯晋书曰王沈字处道太原平阳人也位至骠骑将军录尚书事进爵博陵郡公按晋书王沈无授仪同之事疑云仪同取黄权之贵晋书职官志曰开府仪同三司汉官也殇帝延平元年邓隲为车骑将军仪同三司仪同之名始自此也及魏黄权以车骑将军开府仪同三司开府之名始于此也郑常为车骑大将军仪同三司疑引黄权矣】进爵广饶县公【本传赐爵饶阳侯】邑千戸保定三年授使持节都督迁州诸军事迁州刺史【隋书地志曰后周于房陵郡置迁州】卽总领金州兵马【括地志曰上庸今房州竹邑县卽金州是也】开拓北戎髙山寻云深谷无景梯防乃上浮竹裁通闽越影向句吴声势【汉书曰闽粤其先越王句践之后秦幷天下以其地为闽中郡按左传吴称句吴地理志曰太伯初奔荆蛮号曰句吴师古曰句音钩夷俗语之发声也亦犹越为于越也言蛮獠与闽越为影向借句吴为声势也】公出战短兵并皆奔北瓦解冰碎山空谷静【郑常碑文云应接上庸公于文谷路上庸公陆腾也注见第十四巻碑文】授持节开府仪同大将军柏梁髙宴有大将军之诗幕府初开有平陵侯之国比之今日岂可同年而语哉【汉武帝元封三年作柏梁台诏羣臣二千石有能为七言诗乃得上坐大将军衞青诗曰和抚四夷不易哉史记曰苏建以都尉从车骑将军青撃匈奴功封平陵侯】自是使车被之绣服风谣是察刑政是观【汉书曰暴胜之为直指使者衣绣衣又曰侍御史有绣衣直指师古曰衣以绣者尊宠之也】公露节东驱风奔羣盗埋轮当路威振中原【汉书曰诸葛丰驻车止节语章曰下欲收之后汉书曰张纲为御史埋其车轮于洛阳都亭曰豺狼当路安问狐狸遂奏大将军梁冀无君之心十五事书御京师震悚】武皇帝有盟津之师以公为中权之劲外从决胜内侍军谋及文轨旣同旃旌已偃司勳行赏军吏举功【武皇帝周髙祖宇文邕也盟津之师谓伐齐也防誓曰惟十有三年大防于盟津左氏传曰中权后劲杜预曰中军制谋后以精兵为殿汉书髙祖曰决胜千里之外礼记曰车同轨书同文左氏传曰绩茷旃旌杜预曰通帛为旃析羽为旌周礼曰司勳属夏官】乃授使持节上开府増邑五百戸赐姓宇文与国同乗之荣周之宗盟非复异姓之后【左氏传曰周之宗盟异姓为后】蕃屏是寄隆宠所归公室无疎此之谓矣【左氏传曰封建亲戚以藩屏周】九州都督须得其才千里诸侯实俟其政乃为使持节都督东徐州诸军事徐州刺史寻迁南兖州诸军事南兖州刺史公频总六条再劳十部俗变风移人怀吏畏【汉书百官公卿表注曰刺史班宣周行郡国以六条问事汉官解诂曰京畿十有三牧分部督察】滞穗遗秉有利疲人山桑野蚕足充贡赋【诗云遗秉滞穗伊寡妇之利后汉书曰建武二年野蚕成茧被于山阜人收其利焉】化被殊俗威行邻境奏事京师四方第一谓眞刺史其在斯乎【王隐晋书曰解修迁琅邪太守考绩天下第一魏志曰贾逵为豫州刺史二千石以下阿纵不如法者奏免之帝曰逵眞刺史矣】春秋未髙奄然遘疾以大象元年薨于州鎭时年六十三呜呼吏人攀慕飞走变色河济辍舂淮沂罢市【河济谓兖州淮沂谓徐州也禹贡曰济河惟兖州又曰海岱及淮惟徐州淮沂其乂史记赵良谓商鞅曰五羖大夫死秦国男女流涕男不歌谣舂者不相送杵也】以今年归于荥阳之山诏赠某官礼也嗟陵谷之贸迁惧徽猷之永远地久天长敢镌贞石铭曰
　　荆河惟豫洛食之本水绕荥波山斜陆浑【尔雅释地云河南曰豫州疏云禹贡豫州云荆南自南河以南也洛诰曰我乃卜涧水东瀍水西惟洛食孔传云今河南城也禹贡曰荥波旣猪顔师古曰卽今荥泽是也波亦水名言其水并已遏聚矣一説谓荥水之波汉书地理志曰农郡陆浑春秋迁陆浑戎于此有关后汉书郡国志曰陆浑西有虢略也言郑氏之先本郑国在于河南豫州后遂为荥阳人以国为姓也】德星犹照祥风未远代不乏贤文无阙衮【言郑氏得姓之后代有异人也异苑曰陈仲弓从诸子侄造荀朱子和父子于时德星聚太史奏五百里有贤人聚孔灵符防稽记曰汉太尉郑尝采薪得一遗箭箭有人觅还之问何所欲识其神人也曰尝患若邪溪采薪为难愿旦南风暮北风后果然故若邪溪风至今犹然呼为郑公风诗曰惟衮有阙仲山甫补之】公之生也实降英灵忠为德本孝禀天经【言诞生郑常有忠孝至性也孝经曰夫孝天之经也】观书虎馆学劒龙亭雕弓偃月行马流星【虎馆白虎观龙亭疑延平之津劒化为龙孙卿子曰天子雕弓释名曰月半之名也其形一旁曲一旁直若张弓弛也陈孔璋答东阿王牋曰譬犹飞兔流星超山越海李周翰曰飞兔流星神骏也】置阵黎阳麾兵官渡平隂听乌马陵书树【言常立义之后累有战功也史记髙祖本纪曰刘贾将卒二万人骑数百渡白马津索隐曰卽黎阳津也南界东郡白马县袁宏后汉纪曰献帝建安五年二月袁绍遣沮授郭圗淳于琼顔良等攻刘延于白马绍引兵至黎阳四月曹操救延大战斩顔良十一月甲子曹操与袁绍战于官渡绍师大溃平隂马陵注见前篇】气视回津星占飞歩火断羌营沙崩贼路【言为金州兵马有平羌之功也汉书艺文志曰汉津旁气行占騐十三巻又曰天文者序二十八宿歩五星日月以纪吉凶之象圣王所以参政也羌贼卽蛮獠铁山獠之类】及驱犀节乃牧雄州吏不惊犬人无喘牛【言为刺史歴任徐兖诸州有令名也后汉书刘宠传山隂父老曰自明府下车以来狗不夜吠民不见吏汉书丙吉曰方今少阳用事未可大热恐牛近行用暑故喘此时气失节恐有伤害也三公典调和隂阳职所当忧是以问之】西蚕得岁东作逢秋草烂狱戸星低市楼【谓常有政绩也尚书孔传曰岁起于东而始就耕谓之东作狱戸如囹圄之属星经曰市楼六星在市门中主阛阓之司今市曹官之职也】五将星亡三台岳折哀哉天道遂常明哲【悼常亡也天文志曰天狗主候兵讨贼见则四方相射千里或曰五将鬬人相食所往之乡有流血晋书曰张华死中台星拆】栋梁崩坏风云寂灭北郭长悲东都永别【左传子产曰栋折榱崩后汉书曰感防风云风云寂灭言其功臣之亡也古诗曰驱车上东门遥望北郭墓博物志曰滕公夏侯婴薨公卿送至东都门外】幽深此地宅兆斯凭山回虎圈路上鱼陵【谓归荥阳也虎圈虎牢也左氏传曰郑伯享王王与之武公之略自虎牢以东杜注云虎牢河南成臯县后汉书郡国志曰豫州郡襄城县有鱼齿山左传谓鱼陵杜预曰鱼齿山也在犨县北按虎牢鱼陵皆郑地言荥阳之山本郑地也】悲风夜烈苦露晨凝兰芳菊茂终古相承【楚辞曰春兰兮秋菊长无絶兮终古】
　　周大将军闻嘉公柳遐墓志
