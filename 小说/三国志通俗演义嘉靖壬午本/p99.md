<!-- { "loadSidebar": true } -->
　　却说孙夫人回见母亲，说张飞、赵云杀了周善，截江夺了阿斗。孙权大怒曰：“今吾妹已归，与彼不亲，杀周善之仇，如何不报！”唤集文武商议，起大军与刘备誓不两立，来取荆州。未知如何？ 

曹操兴兵下江南
　　却说孙权令收拾船只，准备人马取荆州。正商议调兵，忽报曹操起军四十万，来报赤壁之仇，不可轻敌。孙权大惊，慌聚文武商议。人报长史张纮，自辞疾回家而死，有哀书上呈。孙权观其书曰：

　　长史张纮临终书拜于主公吴侯麾下：自古有国家者，咸欲修德政以比隆盛世，至于其治，多不馨香。非无忠臣贤佐，暗于治体也，由主不胜其情，弗能用耳。夫人情惮难而趋易，好同而恶异，故与治道相反。《传》曰“从善如登，从恶如崩”，言善之难也。人君承奕世之基，据自然之势，操八柄之威，甘易同之欢，无假取于人；而忠臣挟难进之术，吐逆耳之言，其不合也，不亦宜乎？虽则有衅，巧辩缘间，眩於小忠，恋於恩爱，贤愚杂错，长幼失序，其所由来，情乱之也。故明君悟之，求贤如饥渴，受谏而不厌，抑情损欲，以义割恩，上无偏谬之授，下无希冀之望。宜加三思，含垢藏疾，以成仁覆之大。秣陵山川，有帝王之气，可速迁居之，为万世之业！纮不胜泣血哀感眷望之至！

　　孙权览书大恸。张纮亡年六十岁。权曰：“张子纲令吾迁居，吾如何不从！”即命迁治于建业，筑石城。今时建康，古名秣陵，孙权时名建业。吕蒙进曰：“曹操兵来，可夹攻，濡须水口筑坞以拒之。”坞，即城也。诸将皆曰：“上岸击贼，跣足入船，何用筑城？”蒙曰：“兵有利钝，战无百胜。如邂逅逢敌，步骑相促，人尚不暇及水，何能入船乎？”权曰：“‘人无远虑，必有近忧。’子明之见甚远。”便差军数万筑濡须坞，晓夜并工，务要立办。

　　却说曹操整点三军起程，长史董昭进言曰：“自古以来，人臣处世，未有如丞相之功者，虽周公、吕望，莫可及也。栉风沐雨，三十余年，扫荡群凶，与百姓除害，使汉室复存，岂可与诸臣宰同列乎？合受魏公之位，加以‘九锡’，以彰天下。”其九锡之名曰：

　　一，车马大辂、戎辂各一。大辂，金车也。戎辂，兵车也。玄牡二驷，黄马八匹。；二，衣服衮冕之服，赤舄副焉。衮冕，王者之服。赤舄，朱履也。；三，乐县轩县之乐，堂下之乐也，升降必动乐也。；四，朱户居以朱户，红门也。；五，纳陛纳陛以登。陛，阶也。；六，虎贲虎贲三百人，守门之军也。；七，鈇钺鈇钺各一。鈇，即斧也。钺，斧属。；八，弓矢彤弓一，彤矢百。彤，赤色也。玈弓十，玈矢千。玈，黑色也。；九，秬鬯圭瓒秬鬯一卣，圭瓒副焉。秬，黑黍也。鬯，香酒，灌地以求神于阴。卣，中樽也。圭瓒，宗庙祭器，以祀先王也。此“九锡”之名义也。

　　侍中荀彧曰：“不可。丞相本兴义兵，匡扶汉室，秉忠贞之诚，守退谦之实。君子爱人以德，不宜如此。”曹操闻之，勃然变色。董昭曰：“岂可以一人而阻众望？”遂尊操为魏公。荀彧掩泪而出曰：“吾不想今日如此！”操深恨之，以为不助己也。

　　建安十七年冬十月，曹操兴兵下江南，就带荀彧同行。彧已知操有杀害之心，推病进于寿春。操又使人催并前行。彧叹曰：“吾死于九泉之下，无面目见汉君也！”忽曹操使人送饮食一盒至，盒上有曹操亲笔封记。开盒视之，并无一物。彧曰：“止于此矣！”遂服毒而亡，年五十岁。史官赞曰：

　　颍上荀文若，人称王佐才。声名齐五岳，功业震三台。

　　孟德无终始，留侯不再来。忠心怀恨死，天下尽悲哀！

　　论曰：

　　自迁帝西京，山东腾沸，天下之命倒悬矣。荀君乃越河、冀，间关以从曹氏。间关，山服也。察其定举，措言立策，崇明王略以急国艰，岂云因乱假义，以就违正之谋乎？诚仁为己任，期纾民于仓卒也。及阻董昭之议，以致非命，岂数也。夫世言荀君者，通塞或过矣。常以为中贤以下，道无求备，智算有所研疏，原始未必要末，期理之不可全诘者也。夫以卫赐之贤，一说而毙两国。两国，谓齐与吴也。赐至吴，请夫差伐齐。之晋，说以兵待吴伐齐之弊。吴既胜齐，与吴争强，晋果败吴也。彼非薄于仁而欲，盖有全必有丧也，斯又功之不兼者也。方时运之屯邅，非雄才无以济其溺，功高势强，则皇器自移矣。谓魏太祖功业大而神器自归矣。此又时之不可并也。盖取其归正而已，亦杀身以成仁之义也。

　　赞曰：

　　公业称豪，骏声升腾。权诡时逼谓辞对卓，挥金僚朋。北海天逸，音情顿挫尤抑扬也。越俗易惊，孤音少和。直辔安归直道也，高谋谁佐？彧之有弼，诚感国疾。功申运改，迹疑心一。

　　其子荀恽音愠发哀书报曹操。操甚懊悔，差人厚葬，谥曰敬侯。

　　且说曹操大军至濡须水出九江历阳县，前面差三万铁甲马军，令曹洪部领。哨至江边，回报沿江一带，遥望旗旛无数，不知兵聚何处。操放心不下，自领兵前进，就濡须口排开军阵。操领百余人上山坡，遥望见战船，各分队伍，依次摆列。旗分五色，军器鲜明。当中大船上青罗伞下，坐着孙权。左右文武，侍立两边。操以鞭指挥曰：“生子当如孙仲谋！若刘景升儿子，犬豕耳！”忽一声响动，南船一齐飞奔过来。濡须坞内又一军出，冲动曹军。曹操军兵退后便走，军皆四散，止遏不住。千百骑赶到山边，为首马上一人，碧眼紫髯，上长下短，众人认得正是孙权，亲自引一队马军来击曹操。操大惊，急回马时，东吴两员大将韩当、周泰，两骑马直冲将上来。操背后有大将许褚纵马舞刀，敌住二将，曹操得脱归寨。许褚与二将战三十合方回。操正在寨中夸许褚之能，责骂众将：“临敌先退，挫吾锐气！再后如此，尽皆斩首！”夜至二更时分，忽寨外喊声大震。操急上马，见四下里火起，却被吴兵劫入大寨。杀至天明，曹兵退五十余里，却才收军，下定寨栅。

　　操心中郁闷，闲看兵书，忽程昱曰：“丞相既知兵法玄妙，岂不知‘兵贵神速’乎？丞相起兵，迁延日久，故孙权得以准备，夹濡须水口为坞，甚是有理。不若且罢兵还许都，别作良图。”操不应。

　　程昱出，操伏几而卧，忽闻潮声汹涌，如万马争奔之状。曹操急视之，见大江中推起一轮红日，光华射目，天上两轮太阳对照。忽然江心推起红日，拽拽飞来，坠于寨前山中，其声如雷。倏然惊觉，在帐做了一梦。帐前军报道午时。曹操教备马，引五十余骑，径奔出寨，犹如梦中所见落日山边。正看之间，忽见一簇人马，当先一人，浑身金盔金甲。操视之，乃是孙权。权见操至，也不慌，也不忙，在山上勒住马，以鞭指挥曹操曰：“丞相坐镇中原，富贵已极，何故贪心不足，尚图江南吴地？”操答曰：“汝为臣下，不尊王室。吾奉天子诏，特来讨汝！”孙权笑曰：“此言岂不羞乎？天下岂不知你挟天子令诸侯？吾非不尊汉朝，实欲讨汝，以正国家！”操大怒，叱诸将上山捉孙权。忽一声鼓响，山背后两彪军出，右边韩当、周泰，左边陈武、潘璋。四员将带三千弓弩手，两边乱射如雨。操急回，引众将而走。背后四将赶来甚急。赶到半路，许褚引着众虎卫军敌住，因此救得曹操。孙权兵齐奏凯歌，回濡须去了。操还营自思：“孙权非等闲人物。红日之应，久后必为帝王。”操心中有退兵之意，又恐被东吴耻笑，因此进退未决。两边相拒月余，战了数场，互相胜负。建安十八年春正月，连阴雨水甚多，水港皆满，军在泥水之中。操窃听之，各寨军士皆有思归之意。操心甚忧，当日正在寨中，与众谋士商议。有一半劝操收兵；有一半云目今春暖，正好相持，不可退归。进退未决，忽报东吴有使赍书到。拆开观之，书曰：

　　吴侯孙权再拜致书于汉丞相麾下：窃谓彼此皆汉朝臣宰，不思报国安民为本，妄施杀伐，非仁者之也。即日春水方生，公当速去，各图安逸。如其不然，复有赤壁之祸矣！公宜自思焉。建安十八年春正月，吴侯孙权书。

　　背后批两行云：

　　足下不死，孤不得安。

　　曹操看毕，大笑曰：“孙权不欺我也。”遂赏使者令回。操令军退，命庐江太守朱光镇守皖城，尽收军回许昌去讫。

　　孙权亦收军回秣陵。权与众将商议：“曹操虽然北去，刘备尚在葭萌关未还。何不引拒曹操之兵，以取荆州？”张昭献计曰：“未可动兵。今刘备在西川，不能再还荆州矣。”孙权大喜，问张昭其计如何，且听下回分解。 

玄德斩杨怀高沛
　　张昭献计曰：“且休要动兵。若一兴师，曹操必再至矣。不如修密书二封：一封与刘璋，言刘备结连东吴，欲下西川，使刘璋与备相疑，内外攻击；一封与张鲁，教进兵向荆州来。使间谍二处，着刘备首尾不能救护，则起兵取之，事可谐矣。”权从之，即发使二处去了。

　　却说玄德在葭萌关日久，民心甚顺。知曹操兴兵犯濡须，与庞统议曰：“曹操击孙权，操胜则就取荆州，权胜亦取荆州矣。当如何？”庞统曰：“主公勿忧。有军师诸葛亮，足智多谋，料想东吴不敢犯荆州。主公可移书去刘璋处，只推：‘曹操攻击孙权，权求救于荆州。吾与孙权唇齿之邦，唇亡则齿寒矣。张鲁自守之贼，则不敢犯界。吾今勒兵回荆州，共孙权约会，同破曹操，奈何兵少粮缺。望以同宗之故，速发精兵三四万，行粮十万斛，缎疋军器，星夜发付前来，请勿有误。’若得军马钱粮，却另作商议。”

