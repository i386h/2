<!-- { "loadSidebar": true } -->
　　风多舟小滞归人飞絮茫茫暗晚津酒满垆头花满店今年不见洛阳春
　　读半山絶句有感因效其作
　　寺里园中总倦行闲眠看得燕巢成岂无酒伴同骑马落日风吹花满城
　　立春试笔
　　九十日春今日始春盘春胜巧同新从今日日寻春去似我闲人有几人
　　蔷薇花
　　花叶林中绛蘂开穷隂不道艳阳回空房雨里看如笑应喜今朝有客来
　　元夕闻城中放灯寄诸友
　　江边残雪闭寒扉坐恋梅花未解衣却忆今宵满城月看灯人醉踏歌归
　　次杜二彦正韵
　　孤榜逍遥欲入城栁风莎雨暗江程烦君别后殷勤记莫更逢人道我名
　　得袁卿书知赴湖广
　　闻君去嵗客升州近得书来却倍愁自説去程今又逺望乡应上武昌楼
　　过保圣寺赠隆上人
　　汤公寺子陆公邻杞菊畦荒夜雨频莫讶相过偏不厌白头禅客是诗人
　　读徐七北郭集
　　一巻忻看故友诗诗留人去喜还悲西窓夜雨灯前读不似连牀对咏时
　　题理发美人图
　　桐风朝动内园枝吹乱花前发几丝石后理梳羞未出怕人猜是倦妆时
　　托流人寄书家兄
　　不遇流徒谪戍边家书那得去人传今朝信发何时到路隔鸰原有几千
　　和娄秀才看梅
　　闻将瘦影伴吟身水际黄昏竹外春莫讶此翁偏赏恋爱梅自古属幽人
　　行乐
　　冠触花梢露湿衣晓因行乐到南圻日髙雾散春江曲绿满平田雉子飞
　　寒食逢杜贤良饮
　　杨栁无烟江水长邻家风雨杏香逢君共把金陵酒忘却今朝在异乡
　　晚过清溪史言隋人杀张丽华于此
　　王谢池台两岸空水禽争哢夕阳中丽华妖血流难尽化作荷花别样红
　　黄荃子母兔
　　阳坡日暖眼迷离芳草春眠对两儿谁道姮娥曽作伴广寒孤宿己多时
　　呉别驾宅闻老妓陈氏歌
　　白发相邀出后防莫辞为唱雨霖铃如今人尽怜年少谁肯同来特地听
　　出郭舟行避雨树下
　　一片春云雨满川渔蓑欲借苦无缘多情水庙门前树遮我孤舟半日眠
　　过湖舟中望寺
　　出浦平波忽逺开隔湖烟树有楼台归舟未得寻僧去空听钟声寺里来
　　江上晚归
　　渺渺双鳬落晚沙一江秋色艳明霞逢人不用停舟问大树村中即我家
　　题瀑布泉
　　千山云项一泉飞仰面时惊雨湿衣彷佛香炉峰下看满溪红叶访僧归
　　美人图
　　秋千庭院闭青春背立谁曽见得真莫道不言思忆事欲言还説与何人
　　春暮
　　春寒楼上下帘齐鶗鴂偏临客耳啼淡月残灯天欲晓故园归路梦中迷
　　深院
　　风细桐花落井拦池荷新长大如盘闭门无客揺铃索半箧闲诗读易残
　　春睡图
　　妆残娇睡带余酲鹦鹉当窓不敢惊谁信上阳宫内女一春愁絶梦难成
　　题芭蕉士女
　　秋宫睡起试生罗闲向芭蕉石畔过怪底早凉欺匣扇夜来叶上雨声多
　　题董卿图
　　花落呉王故苑西客亭风雨听莺啼今年又负行春约画里看山不忍题
　　题赵魏公马图
　　校尉当年执防迎千金逺购贰师城一归天廐嗟空老立仗元来不用鸣
　　题妓像
　　不见秋娘今几年楚云湘雨思悠然月明楼外天如水犹忆梁州第二篇
　　和王畊云与愚庵倡和诗
　　灌花移石不辞勤苔润流泉雨后新一坞绿杨鸡犬静老来欣作太平人
　　其二
　　欲望城西礼白云数峰苍翠晚嶙嶙谁知邂逅东归客亦是香山社里人
　　梦余唐卿
　　路隔城臯万里闗何由得见故人还灯前梦里匆匆见猿叫枫林月在山
　　离江馆一月有感
　　忆得离家一月期天边明月半圆时遥知此夜闺中望比着他宵分外悲
　　过湖南舟中卧作
　　野客分携水店前浪平舟穏称酣眠午鸡啼处前村近过尽平湖几曲天
　　疎竹三禽图
　　棘枝疎瘦竹枝低三鸟寒多每并栖月落山秋梦断不知谁个最先啼
　　见花忆故园
　　春色先从天上来花枝尽发鳯凰台不知别后乡园树寂寞书窓开未开
　　赠杜进士儿端
　　骨琢清冰目剪波生儿若此岂须多杜郎还作真男子愧我无才为作歌
　　其二
　　不贪梨栗自相亲识是君家旧友人更待十年应长大功名当见太平春
　　城南谩兴
　　春冷园林未到莺初晴稍稍绽山樱懒夫不负东风意也起寻芳郭外行
　　其二
　　钱墅韩园处处池尽多芳草少花枝眼看新第皆芜没何况将军出许时
　　题张云门画竹
　　临池书罢换鵞文余墨犹堪写此君一叚湘娥庙前意淋漓秋雨共秋云
　　题松雪翁临祐陵草虫
　　宣和遗墨画难工唯有王孙笔意同莫问呉宫与梁苑一般草露覆秋虫
　　巨然小景
　　隔溪山阁映秋开坐乆钟声度水来遥指石桥村树杪一僧归处是天台
　　中秋无月无酒
　　桂树香寒掩画楼江云黯淡蔽中秋道人莫唤嫦娥出照见空樽却转愁
　　茆翁画双竹
　　不学筼筜满谷栽两竿斜拂楚烟开应缘茆叟吹横玊唤得双飞碧鳯来
　　卧病夜闻邻儿读书
　　月淡梧桐雨后天伊吾声在北窓前谁知邻馆无儿客病里听来转不眠
　　题红拂妓
　　化枝不锁后堂春夜半长安旅邸贫弃去老奴从此客可怜小妓亦知人
　　栁塘飞燕
　　身轻不奈晚多风春尽回塘落絮空杨栁隂迷三十里画楼何处卷帘栊
　　滚尘马图
　　千里归来苜蓿春五花和汗滚香尘青丝暂解从天性多谢黄门老圉人
　　仙山楼观图
　　雾阁宵闲脉望飞月明露重湿铢衣仙人莫入芙蓉馆花暗迷人不得归
　　春隂
　　风雨将残雪又来春隂二月未能开红花白蕊都妨却只有青青一院苔
　　送僧震赴京省师
　　孤云飞傍五云遥京国寻师去兴饶明日春寒江上路雪花应杂雨花飘
　　题徐熈三虫图
　　粉蝶黄蜂各冶心逐香窥艳竞相寻南园雨过红芳歇输与鸣蜩占绿隂
　　题荔枝练带
　　雨后蛮枝锦果肥华清贡罢驿尘稀山禽自绕枝头啄疑是宫中旧雪衣
　　题陆掾
　　风送书声出晚林始知隠士在云深抱琴入谷那辞逺欲覔幽人一赏音
　　题许澜伯三虫图
　　蜜脾未满报衙频蠧化初成傅粉新谁道争花羣队里长吟还有独清人
　　阊门舟中逢白范
　　十载长嗟故旧分半归黄土半青云扁舟此日枫桥畔一褐秋风忽见君
　　田家庆夀图
　　花满茅堂映彩衣开门晓放鹤雏飞邻翁夀毕共扶醉恰似春来社饮归
　　春晚过茶磨西崦
　　一坞茶烟隠翠防渔樵来惯客来稀溪头树暗飞花尽初听人家响杼玑
　　十二月十七日夜偶成
　　一牀诗思绕梅花月堕西窓欲起鸦可是年来无逺志梦魂中夜不离家
　　闻诸友游城北女冠院看杏花
　　闻踏春晴覔彩霞鳯笙吹向女仙家刘郎醉后殷勤看不是都观里花
　　雨夜偶读王待制诗
　　客窓疎竹雨凄凄把巻灯前读旧题此日殷勤如防面不知君在夜郎西
　　池上纳凉
　　画栏斜度水萤光荷叶荷花各有香团扇不揺风露下秋应先借一宵凉
　　客舍春暮
　　酒醒闲写送春诗细雨残花尚一枝莫向天涯望芳草客愁多似去年时
　　四皓图
　　髙山深谷自悠哉何事犹思太子来拟向秋风歌一曲紫芝黄鹄总堪哀
　　题湘君图
　　怅望南巡竟不还泪和湘雨暮斑斑须知竹死愁方尽莫恨秦人便赭山
　　倪元镇墨竹
　　倪君好画复耽诗瘦骨秋来似竹枝前夜梦回如得见纸窓斜影月低时
　　王架阁家画马
　　草草髯奴绀绿衣王家好马诧新肥解鞍闲立斜阳里应是城南赌射归
　　己酉初度【时年三十四】
　　风雨空斋诵蓼莪今年初度客中过人生七十寻常夀未过还怜一半多
　　过北塘道中
　　未得看春愁不禁此日聊复试幽寻行人入村花宛宛吠犬隔水树深深
　　其二
　　春水满田如一湖入田放艇看鵞雏女郎祠下野花杂老子门前沙树孤
　　其三
　　苦欲看春春色稀乱后何处有芳菲晚莺啼歇野寂寂双树家边人独归
　　其四
　　渺渺一迳两陂间杨栁初发水潺湲惊鱼忽散人影近啼鸟来时春意闲
　　夜雨江馆写怀
　　愁解寻人不得辞小窓疎竹雨来时江湖今夜全家客犹胜飘零两处思
　　其二
　　漠漠春寒水绕村有愁无酒不开门青灯畵角黄昏雨客共梅花并断魂
　　读韦蘓州诗
　　扫阁焚香昼巻帷绿槐疎雨夏初时客忧何物能消遣一帙蘓州刺史诗
　　送丁孝亷之钱塘就简张著作方贠外
　　江边同客乱离余逺客那堪近嵗除若见故人询旅况知君解説不烦书
　　金徴士珉雨中见过留宿
　　夜窓同听雨中猿风物凄凉异故园旧事堪愁今懒説相看不是解忘言
　　东臯林下
　　荒径空林落叶平寻常唯有野人行如何授简梁园客诗句时来此处成
　　游幻住精舍
　　寒扉斜向竹间推此日重来是几回行遍空林僧不见慰人怜有一枝梅
　　效香奁
　　青琐初空别恨长绣茸留得唾痕香帘前月出无人拜只有秋千影过墙
　　其二
　　开过东窓百叶桃琵琶尘满缕金槽欲呼小字敲妆阁谁出相迎放剪刀
　　江上逢旧妓李氏见过
　　玉筝红烛艳春罗惯向髙堂听汝歌今夕相逢为重唱孤舟江冷月明多
　　其二
　　多谢停舟共一巵石州歌罢各低眉南园旧日同听客零落如今剩有谁
　　其三
　　谁识能歌旧散声愁中听处尚分明玲珑酒罢休催去月落江潮尚未平
　　其四
　　平常歌舞不能闲多在青春甲第间借问年来还到否朱门风雨几家闗
　　九月八日对菊
　　预向篱边把一杯黄花多意已能开不忧风雨明朝阻懒逐时人鬬折来
　　舟行晚过张林
　　望山几欲去寻幽此日虽来不暇游一棹黄昏过山下疎灯络纬满林秋
　　送叶山人
　　嵗晚麻衣冒雪寒髙歌欲去醉长安山瓢行负知何有半是诗丸半药丸
　　冬尽无雪连日大风苦寒
　　枯桑鸣晓北风干旧厯阑欲罢看几日冻眠犹望雪野人忧麦敢忧寒
　　慰徐参军丧子
　　天上麒麟去莫羇千秋亭上夕风悲劝君不用情钟甚即是当年未有时
　　醉后赠张架阁归自京师
　　燕山雪洒虎皮韀万里归来动隔年莫説中原成败事相逢且共酒家眠
　　看梅漫成
　　江草初生江水流便觉春色恼人愁雪晴家家叩门去不见梅花应不休
　　其二
　　江边寺里一梅树几度劳人相开无情今日未肯发有兴明朝还看来
　　其三
　　野人不省爱梅好弃在荒篱荆棘边细雨东风欲零落我来相见一澘然
　　夜至阳城田家
　　东津渡头初月辉南陵寺里逺钟微主人入夜门未掩蒲响满塘鵞鸭归
　　送林生徃海上
　　药囊诗巻又辞亲风雨孤舟渡晚津此日逺游君莫怨乱离无限别家人
　　赠医师徐亨甫
　　录得龙君旧献方杏花春雨闭山房病家几度来相覔林下遥闻煮术香
　　慰人悼亡
　　朱字箜篌委网尘月明不见理丝人镜台窓下樱桃树应是当时折剩春
　　杏园图为沈日新先生题
　　绛雪纷纷满翠条扣门都是病家邀如今不用施方药闻得花香疾自消
　　闰三月有感
　　非闗骑马踏尘埃病眼昏昏自懒开江上酒徒应共笑经春不作看花来
　　其二
