<!-- { "loadSidebar": true } -->
　　前月中旬得素书书中问我近何如浮沈渐与乡邻狎贫病多令故旧疎杖外飞花春水慢樽前啼鸟午窓虚诗成昨夜空愁絶梦到君家水竹居

　　村居

　　薜萝雨静覆深阶村径阴成惬素懐鸢敌髙风疑不动鸭分归路整相排抵愁得策将诗改疗癖多方与俗谐四五邻家农务早时能送酒到山斋

　　寒食日纪懐

　　不到东园满数旬万条烟栁翠光匀雨中春懒莺如我花外晚愁鹃逼人近有诗名真忝窃老于世事每因循煑芹炊黍作寒食破甑清晨洗宿尘

　　贻刘伯敏【去年余尝为恶诗贴壁间一日尽失既而从弟铎过伯敏乃知为伯敏取去相与一笑寜知其非燕石欤故诗中及之】

　　江海归来少梦思论文犹恨识君迟雪鸿竟去空留迹天马长鸣不受羁每日想君池上酌有时和我壁间诗满林秋色风烟晚甚欲相过未有期

　　闻龙西雨自闽海间道抵家患目疾缺于展觌先寄此诗

　　万里征帆海上回畏途行尽始惊猜入门儿女牵衣笑问事亲朋载酒来书有浮沈谁与送眼无青白故难开萧兰晚岁俱凋瘁佳句惟应到野梅

　　和刘渊见寄

　　半畆瓜田近故侯鬓丝霜满不禁秋愁期尊酒常先到贫待钩金不易求天上龙光纒宝剑人间蜃气结飞楼哀时况复多离别双泪惟添楚水流

　　和曹文济寄杨和吉韵

　　尽倾东海成春雨邻曲过从阻万山无限客愁添白髪况兼人事剧黄闗瑶台花落题诗少金错嚢空得酒难白日逝波真可惜一庭芳草闭门闲

　　和欧阳奎自洪都见寄

　　愁来不敢纵髙歌对酒其如白髪何十载干戈豪气少一编史传是非多未能传箭收青海且复还山卧紫萝气转洪钧妖祲息终看王化被江沱

　　和周宗瑾寄彭南暝进士韵

　　射猎归来箭血干门前车马簇金鞍交游有道多三益伯仲能文见二难日共飞觞诗巻满夜归草檄烛花残愁余江上空相忆水激寒沙不可抟

　　寄宋竹坡

　　宋公池上千竿竹六月翛翛秋满林漏日游丝悬落絮绕渠流水浴鸣禽江湖十载皆陈迹风雨五更收壮心汲水细浇篱下菊花时容我一登临

　　和酬罗达则

　　闻君醸酒满春瓮净洗深杯候客过听雨山楼烧烛短扫云石壁写诗多门生传草当先到畸客飘蓬不共哦稍待秋髙凉月夜相从细问法如何

　　和刘伯贞见寄

　　斯文同味似同宗长日思君意万重客馆雨来秋种菊故山云去晚看松流传近日多诗句邂逅何时共酒锺如此交游能几辈白鸥结社愿相从

　　和罗习之见寄因柬刘渊二首

　　昨日寻君恨不逢离愁散入暮烟中古陂净泻秋千顷归路斜分月半弓年少向人偏肮脏时危临事始疏通论心长欲书灯共无奈君西我复东
　　中年离别倍依依何事欢娱与愿违日落羣鸦烟外急山空独鹤月中归干戈满地荒瓜圃蓑笠残年拥钓矶问讯刘郎风雪冷谁将金缕织成衣

　　二月初晴题淦西居人楼壁

　　老去才名乆退潜楼前晴景逐人添云连野树深藏径风卷溪花乱入帘逺信忽传闽徼外闲愁尽挂楚山尖春光流转曽相识独怪经年雪满髯

　　三月十三日夜宿涂西山絶顶

　　夜登絶顶几千尺临晓始知归路遥水满大江舟窅窅尘飞客路马萧萧山河势窄如悬网云汉光低不作桥十二年间多少恨春来不共冻痕消

　　懐罗达则

　　溪山杖屦每相违况复经年去不归移席花间春雨至倚楼江上暮云飞乡书到手兼悲喜世事闗心有是非池上祗今新緑满待君同制芰荷衣

　　寄刘伯贞

　　山中长日倦题诗偶望乡闗有所思飞雨忽随龙去逺闲云独伴鹤归迟度溪风剪松花落绕径篱分野蔓埀遥想西楼今夜月玉人正是醉吟时

　　六月初十日客馆披凉寄伯刚文学盖伤于处者也

　　君王无复问南州贱子何能恋敝裘菡萏风清长日度梧桐雨冷晚秋愁一穷到骨更何有万事伤心不自由避地惟应蓬岛去羽轮人世向谁投

　　寄胡湜伯清兼柬周子谅

　　积雨初晴緑涨溪溪花飞舞屋东西鸟衔朱果珊瑚碎竹放青梢翡翠迷池上酒杯无俗客壁间诗句有新题结庐不用云深处门闭惟闻过马嘶

　　赠卖卜雁明信

　　忆自成都失老严一年心事向谁占谋身每信黄裳吉渉世空嗟白髪添太古圗书含变化后来象数极窥觇闻君讲易长无倦客散中庭月满帘

　　九月兵至桐江馆人死李攵麟以诗相吊故复和之二首

　　江水滔滔流恨长交亲十载顿云亡空村烟雨豺狼满老圃风霜松菊荒漉酒陶巾犹在手招魂楚些恶成章论交不使逢知己敝帚千金祗自伤
　　白髪山翁最好文昨朝杯酒死生分可怜耆旧多新鬼未必臣民负圣君鹤语谩传辽海树龙文长想砀山云扶危实藉英雄士马上相期早策勲

　　对雪懐郭顺则

　　寒压貂裘曙色微水村山郭逺涵晖琼田万鹤凌风舞玉女千花绕座飞勲业平淮碑石在风流访戴酒船归想君懐古偏多感肎使缁尘涴素衣

　　旅馆懐旧

　　天涯剪纸赋招魂寂寞空斋昼掩门春燕同来人事改夜灯相对语音存松花满地闲棋局薜叶经年上石墩岂是老懐多感激百年交谊共谁论

　　题邉少府权诗集

　　君才浩荡涨溟波燕赵论文俊杰多枕上闻鸡先起舞花前把酒独长哦汉皇不识神仙尉苏子偶逢春梦婆志士百年名莭重一蓑且复卧烟萝

　　暮春顺则宅宴集和罗国芳韵

　　千尺苍松鏁翠岩两竿初日射晴岚山人结屋深相对词客过门得共谈酒送余春杯满百月明归路影成三暂时相赏摅懐抱莫诉邉城野战酣

　　秋日

　　江上秋风吹布袍满林败叶暮萧骚云沈雁信人千里雨荅蛩声客二毛汗马功名知命薄蠧鱼文字漫心劳十年辛苦成何事赢得一贫声价髙

　　哭邉权少府【新淦邉权尉六合兵乱弃官归去年始与余缔交甚相亲未几避地渝上适与馆人难死焉】

　　徃年把酒楚山秋叹息相逢总白头梅福吴门闻乆去祢衡江夏为谁留血凝塞壁精灵在气贯晴虹魑魅愁乡国衣冠转憔悴招魂何处泪空流

　　曹居贞先生求挽诗

　　老子悬车尚黑头中堂进士晋风流延年好待桃千树观化深知貉一丘墓碣自题成早计儒冠不改配前修郎君爱日情如海春满觥船任拍浮

　　东罗伯英【自述墓志庚寅辛夘年间余与伯英俱客桐江上时有宾从甚盛自兵乱十四年惟余伯英重到不能无重感焉】

　　大药霜髭竟不还白鱼无计满千仙别离岁月落花雨歌舞楼台芳草烟世事荣枯分一日人生感慨萃中年刘郎恨满玄都观重到题诗共几篇

　　乙巳夏五月茶陵永新兵奄至遂走淦西暑雨渉旬米薪俱乏旅途苦甚因赋诗示诸同行

　　白髪遗民真可哀途穷犹望北兵来闗河割据将成谶将相经纶岂乏材足茧荒山走风雨腹饥深夜吼春雷主翁清晓催人发又报烽烟逼楚台

　　重题禅寂院【六月兵退重到禅寂见诸人留题悉为兵人所去而余与李文麟二诗独在因发一笑记昔有寒士殍于途官为检覆仵作唱云徧身无他故惟腰间有雪讨三十韵闻者絶倒余其斯人之徒欤遂赋一首寄李且以示吾极上人云】

　　诗苦穷人人苦吟偶随名胜到丛林画龙点眼先飞去咏凤求毛不用寻豪客尚能知李渉奸雄终不弃陈琳文章得意无今古譲与笼纱照碧岑

　　丙午元旦晴而复雨忆诸弟俱留于外情见乎辞

　　父老新年卜晓晴桃花春色照岩扃洗兵不厌东风雨恋阙长瞻北极星棠棣有诗空讽咏屠苏无酒自清醒挥毫对客书桃板白髪添多眼独青

　　寄张九成【不饮酒而多符卫】

　　山馆闻君足自娱赋诗近日与谁俱树侵钓石斜倾盖雨定游丝小贯珠客主长年存醴酒鬼神清夜捧阴符溪邉旧约何时到愁絶天涯一字无

　　寄朱竹坡

　　乆欲从君借竹看东风又长碧琅玕午阴坐乆晴云落夜漏眠迟白露漙韭叶连畦从料理菊花分径共平安洞箫一曲裁新管石上双吹翠袖寒

　　闻郭怡有诗未及见因赋此以寄恨

　　一襟老泪点苍苔谁信愁肠日九回豪杰虚名多自误弟兄急难竟谁来桥分溪路桃花落门闭山房燕语哀祸福情知相倚伏浮云蔽日几时开

　　和宋竹坡见寄

　　闻君近住崆峒下俗客不来长闭闗得句徧题青竹上寄书曽到白云间微风欹枕茶烟散晴日卷帘花意闲旧约许寻须候我月明骑鹤过南山

　　和杨茂才闲居

　　板桥通径薜萝深浓翠浮衣竹十寻啼鸟渐驯时近客归云不动似知心剪苔盘石移碁局添火香篝续水沈赋笔惟应潘岳好恨无尊酒与同斟

　　丁未人日

　　误喜新年七日晴黒光荡日更分明阴阳元自相消长中外何能息战争髙视山河分王气不知金石载虚名曲生废痼交情絶看徧梅花晚独行

　　和杨和吉二首

　　读书头白苦无多自判才名易灭磨耆旧凋零霜后木世情翻覆雨中荷数家烟火惟闻哭三月莺花谁复歌薜荔绕垣茅屋小縁君开径日相过
　　海棠雨外半含啼病起吟情懒更题匹马看花空老大还山采药自幽栖欲寻仙馆窥丹鼎曽借渔舟度碧溪门巷总非初到日渚蒲汀栁望都迷

　　三月十六日访宋竹坡不遇

　　门巷春阴緑树遮重来不省是君家云封山馆半帘雨水泛溪流万片花王戴风流成故事吴张圗画动中华小童报主须留客汤沸铜瓶旋煑茶

　　和周恺并忆元达诗【元达名浩余同宗又尝同砚席丙午卒于溧水】

　　一望吴山一断魂眼枯双泪出还吞青云事业终何补白首交游不忍言旧馆空懐风雨夕新阡遥隔水云村谢池春草山阳笛未卜他生得共论

　　赠戴医

　　旧约寻真海上山相逢长有好容颜一池伏火烧丹熟两袖晴云采药还坐遣呻吟成笑语乆■〈扌弃〉名利换清闲顶门欲试金针妙白髪青灯我最顽

　　和周子恺中秋感懐见寄

　　樽前旧事逐飘风赢得衰年两鬓蓬病骨五更秋气入佳期千里月光同乡闗髙兴鲈堪鲙江海修程燕避鸿昨夜桂林重对酒看花双眼雾蒙蒙

　　云屋为龙叔起赋

　　挂冠归去云为屋又似鸿蒙未判初竹送清阴随杖屦窓涵微润入圗书闻鸡疑与仙家近放雁多令旧客疎何事划开天宇净醉攀明月抱清虚

　　客馆书懐

　　晓镜形容暮不同控抟人事更匆匆端相旧垒去年燕断送残花昨夜风易播共怜交谊重依刘宁为旅途穷世情近日皆非旧始悟相逢是梦中

　　春望【戊申年间作】

　　饥乌磔磔伴啼鸦倦倚东风两鬓华避地每如巢幕燕论交谁辨酒杯蛇云遮望眼迷芳草雨动离愁怨落花懐抱一时何处写瓮头春酒不须赊

　　荅杨和吉韵

　　白髪侵寻暮景来扫除无策覆空杯江山每与愁俱到风雨不知花尽开徃事漫存元佑迹少年何羡洛阳才惟君于我过从近稚子朝朝扫緑苔

　　郭尊师至安堂

　　道人极目立苍茫叹息红尘去路长车折秦闗投虎口马窥蜀栈战羊肠海天鹤送仙书到石洞花分春酒香寄语徃来名利客不如学道至安堂

　　代赠峡江王廵检

　　将军仗节镇巴邱虎豹深藏山水幽草露洲长朝试马栁风波细晚逥舟岳飞曽作千夫长李广终期万户侯且访南邻读书客论诗说劔自风流

　　访友人别墅

