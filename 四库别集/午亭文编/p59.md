<!-- { "loadSidebar": true } -->
　　甘棠专美召公而麟之趾兼称公子无美周公者周公勲德岂出召公下哉易之辞曰二多誉远也召公之谓也四多惧近也周公之谓也观周召有诗无诗而誉与惧之义益明
　　鲁颂
　　颂者下颂其上之辞耳犹之国风美刺非有典法禁侯国不得作也然则行父曷为请于周盖当时周衰上下陵替鲁国秉礼虽颂亦请之非谓鲁于法不得作颂如请隧之类必待天子之命而后行也鲁人既不忘其先君之贤而尤以王命为尊可以风天下矣鲁无风而有颂圣人存之思深哉
　　商颂
　　或问诗周书而存商颂何也曰欧阳子有言大商祖之德予纣之不憾明武王周公之心余尝论之夫谓大商祖之德者商周本以征诛有天下周之于纣犹商之于桀明其德以见有商祖之德则实有可以得天下之理如无其德则是虽有天下且不可况敢行放伐之事乎故谓大商祖之德者是也谓予纣之不憾明武王周公之心其义尚有未尽者武之革命顺天应人圣人者天人之至公者也亦安计纣之憾与不憾而武王周公之心亦何待谆谆焉明于天下后世哉故谓予纣之不憾明武王周公之心者非也然则商颂之存果何义与曰明统也周得统扵商明统所以尊周也鲁亲周后明统而尊尊亲亲之义僃焉夫是以周书而存商颂也
　　新宫有声无诗
　　南陔白华华黍由庚崇丘由仪此六篇者乡饮酒燕礼之笙诗也笙入立于县中奏南陔白华华黍又间歌鱼丽笙由庚歌南有嘉鱼笙崇丘歌南山有台笙由仪笙诗自汉已来谓遭战国及秦之乱而亡之朱子曰非亡也葢有声而无辞者也郑氏谓燕礼有升歌鹿鸣下管新宫新宫亦诗篇名辞义皆亡无以知其篇第之处愚按笙诗在笙中吹之则下管之诗亦在管中吹之其有声无词与六篇同也或曰笙诗篇目见于经而传者为之作序六月之序亦连及之而新宫皆无焉故郑氏笺以为辞义皆亡而孔氏疏以为六篇有义无辞新宫并义亦无则新宫非六篇之比是亡诗也非果有声无辞者也夫篇目之见于毛氏之所传者非经之所本有也毛氏覩仪礼而补入其名耳然则毛氏奚为阙新宫而不补曰漏也卫宏因之不为作序又何足怪乎若谓六篇之目果见于经孔子不应独删新宫之目若谓六篇果有其辞遭乱而亡又不应皆仅存其目其为毛氏之所补入无疑也左氏传昭二十五年宋公享昭子赋新宫新宫之诗或别有其辞非下管所吹之声也孔子删之耳是以朱子又疑以为斯干之诗而未敢必也孔氏又谓自宋公赋新宫至孔子时三十余年而新宫逸亡夫新宫之诗仪礼所用之诗非他诗比也仪礼周公所以兴礼乐定太平之大政也礼乐之大具者莫僃于鲁鲁岂有遗诗耶假令鲁诗间有遗者此仪礼所用之诗其行于天下者乆且远岂有求而不得者耶多闻博学如孔子岂有不求得者耶且三十年未乆也而谓行于天下者昔犹在人口而今遂亡之其可信也耶
　　卷耳
　　采采巻耳不盈顷筐嗟我怀人寘彼周行唐人诗提笼忘采叶昨夜梦渔阳本此如序云辅佐君子求贤审官是全与此诗无渉也亦岂复有意味之可寻乎
　　野有死麕
　　诗言以茅包麕而诱懐春之女又述此女之辞姑徐徐其来无感我帨无使厖吠有幽婉之情无严峻之意安见其恶无礼也而系之召南之中不可解矣岂其出秦火之余而简编有错乱者耶
　　击鼔
　　记曰五十不从力政六十不与服戎役与兵皆国之重事也州吁虐用其民土功戎事一时并兴至使其民吁嗟刺怨其曰土国城漕我独南行者岂其民之犹乐为力役哉盖其时之民习见夫轻用其力以土功力役之事不足为劳苦耳是其情尤足悲也岂知夫先王之制五十而罢役比之六十而还兵者犹兢兢焉不敢过用其力也彼州吁残民以逞乌足以语此
　　雄雉二则
　　首章曰自贻伊阻卒章曰不忮不求何用不臧此诗之防有合于中庸不怨不尤正已无求无入不自得之意而出于行役之妇人其亦犹周南之汝坟召南之草虫乎不可谓非巻耳之遗风也以是知先王德教之及人远矣
　　汝坟草虫思其君子不过阅年嵗之改易感时物之变迁或慰劳其王事之勤或自道其思念之意而止耳而雄雉之诗反身自责忧深虑远或恐其难乎免于今之世也其所以勉其君子者无不至焉世变之可覩盖如此
　　式微
　　式微式微胡不归诗七言之权舆也胡为乎中露诗五言之胚胎也何必柏梁苏李哉一章之中而古今之诗体僃焉然其嗟叹永歌之情发于中而成于文者所谓亡国之音哀以思也黎侯失国而寄于人有媿乎其臣矣
　　简兮
　　舜命防典乐教胄子周官大司乐掌教国子是古者乐官掌教事任至重也简兮之贤者实有教国子诸子学舞之责其在职之事有可为者非如后世伶官之比也亦何为而轻世肆志如此哉盖先王教士之法至此时而寖坏虽存其文而诚意不至无复有礼贤敎士之实不过以伶官待之而下亦遂以伶官自待矣贤者处此宜其不得志于时而其言之玩世不恭有如此也
　　北门
　　先儒谓北门之忠臣至于窭贫而莫知其艰穷而呼天无怨尤之辞而又以为有臣如此不能忠信重禄以劝之国之所以亡也尝试论之其君既失劝士之道而为之臣者其所以自处亦未得为尽善也君子之仕于人国道合则留不合则去至于窭贫实甚室人无以自安不思所以自处之宜乃惟呼天而诉之亦何益哉然或者其时为之苟以容其身未可知也夫有道之国士君子得尽其所学就使不得志亦不使失其所守为国而使人既不得志又失其守至苟以容其身如卫者欲不亡得乎
　　君子偕老
　　风人主文而谲谏言之无罪闻之者足以戒莫着于君子偕老之诗此诗惟称述夫人服饰之盛容貌之尊以感动其天良激发其愧耻而终不斥言其滛乱之事所谓辞益婉而意益深是风诗之最善者也
　　载驰
　　礼国君夫人父母没则不得归宁使大夫宁于兄弟载驰之诗首章曰大夫跋渉我心则忧是许大夫之唁于卫者也故其卒章曰大夫君子无我有尤百尔所思不如我所之此大夫即唁卫之大夫也夫人言大夫君子无以我为有过而尔大夫自以为能往而集卫事也虽百尔大夫之所思虑不如我之亲往也申言首章大夫跋渉我心则忧之义也
　　载驰之诗许夫人伤宗国之亡欲归唁于卫其二章曰既不我嘉不能旋反是夫人终以礼自制所谓发乎情止乎礼义者也夫宗社覆灭非常之变又岂能宴然坐视而已也故其卒章曰我行其野麦芃芃然方盛长也将控告于大邦未知将何所因而何所至也则是夫人虽不果于行而其闵亡救乱之心至矣夫人可不谓贤哉夫以宣公宣姜之恶而有女之贤如此世类果足以限人哉又何疑乎文公之能干蛊而克家也
　　大车
　　大车毳衣民望而畏之止其邪心不待刑政之及也然则革车衮冕缋衣绣裳岂曰体安驾乘目好五色而已哉而或者欲去其节文荡然即于简陋过矣
　　叔于田二篇
　　吾观于田二篇之诗而叹其上骄下谄国无道之甚也三代之衰也善恶赏罚不明乎上而是非毁誉之在下者恒得而别白之盖犹直道在人心而公议在人口也若叔段者不义而得众而国人之美之者以其弋猎驰骋举火暴虎饮酒服马之事竞为谀悦而无复三代之遗风叔虽欲不为乱岂可得哉
　　东方未明
　　序曰东方未明刺无节也盖其兴居无节号令不时挈壶氏不能掌其职焉朱子辨説夏官挈壶氏下士六人置壶浮箭以为昼夜之节漏刻不明固可以见其无政然所以兴居无节号令不明未必皆挈壶氏之罪味序义谓兴居无节号令不明是宜夙而莫宜莫而夙至使挈壶氏亦不能操其漏刻以举其职明其一出于一时偶然之意而行之使人无所遵守也此东方未明之诗所为作与
　　敝笱
　　诗以敝笱为喻而首章曰其从如云次章曰其从如雨卒章曰其从如水至于如水而流荡忘反不可复制诗人语有浅深次第之不同亦可谓警戒着明矣善乎胡氏之言礼义者天下之大防也其禁乱之所由生犹防止水之所自来也以旧防为无所用而废之是以至此其极取以证敝笱之诗尤脗合云
　　唐风
　　前汉志曰河东本唐尧所居有先王遗敎君子深思小人俭啬集传曰其地土瘠民贫勤俭质朴忧深思远有尧之遗风盖吾读诗考志传所称二南而后于唐风有取焉然自汉以来解者多所淆乱如蟋蟀山有枢绸缪杕杜葛生采苓诸篇序概指为讥刺时君之诗得朱子辨説而圣经之本指以明于是益叹大贤与人为善其是非取舍一凖乎义理之公不惑于穿凿傅防之説而后晋风之厚民俗之淳益粲然明着于后世则信乎可以排列国之风而独出矣虽然是岂独可以见民俗之淳厚而已哉益以知前圣遗风之远也
　　车邻
　　车马侍御诗人美之则秦之所以为秦者如此而已耳并坐鼔瑟亦岂真能有礼乐之好哉盖自三代以来未有以力得天下者至于秦而世运民风忽焉一变圣人有以见夫得天下不必皆以徳也故魏唐次以秦以见晋亡而秦兴也秦风首车邻以见以力得天下将始于秦也孟子曰天下无道小役大弱役强岂不然与
　　小戎
　　小戎猛烈壮厉非妇人所能作其曰言念君子诗人托兴之辞耳辅氏所谓极其忧思情也无所怨刺义也夫汝坟草虫不免于忧悲而谓小戎之妇人为能知义耶盖诗人之代为辞不如妇人之自为言为能尽其情也小戎言而不尽其情故又以知非妇人之作也
　　黄鸟
　　三良之事盖穆公之恶而康公成之彼三子者宜亦有过焉黄鸟不能高飞远引择木而栖止于棘与桑与楚则诗人之意见矣
　　东门之杨
　　东门之杨序谓亲迎而女不至亲迎不见于诗特以昏以为期一句断之耳而尤可异者郑氏之说诗也郑氏笺云女留他巴不肯时行考昏礼父亲醮子而命之迎子承命而行主人筵几于庙而拜迎于门外壻执雁入揖譲升堂再拜奠雁降出御妇车而壻授绥御轮三周先俟于外妇至壻揖妇以入此士亲迎之礼也父醮女而俟迎者母南面于房外女出于母左父西面戒之母戒诸西阶上父送女命之曰戒之敬之夙夜无违命母施襟结帨曰勉之敬之夙夜无违宫事庶母及门内施鞶申之以父母之命命之曰敬恭听宗尔父母之言夙夜无愆视诸衿鞶此父母命戒之辞也以亲迎之礼威仪节文如彼以父母命戒之辞重愼如此士不亲迎则已既曰亲迎矣当时虽世教衰微而古礼之遗犹当存什一于千百不至荡然尽废也而曰女于是时留他巴不肯时行岂不可异哉或以谓亲皆没昏姻失时无父母之命或父母存而不能以礼制其女虽然俪皮束帛请纳征矣女子许嫁筓而醴之矣虽留他巴欲何为哉甚矣序之误而郑氏之谬也
　　豳风
　　豳何以终风大周公之功而以明臣道也周之王业成于周公圣人着国风之正变以明王业之盛衰故凡公之自为诗与诗为公而作者皆得系于公风皆以国名鲁公国也不系之鲁者何或曰伯禽封鲁公实不之国故不繋鲁然而非也公功在天下鲁一国耳假令公之鲁庸得以鲁尽公耶故凡繋于公之诗不得曰鲁也周之王业成于公曷不繋以周弗敢专也豳者夏之列国先公之所居也繋以豳公之志也而以终乎风者易曰无成有终又曰地道无成而代有终也
　　常棣
