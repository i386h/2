<!-- { "loadSidebar": true } -->
    敕浙西立功将士等：朕自临寰宇，已再逾年，以忠恕牧万人，以恩信驭百辟，动必思於┰隐，静无忘於泣辜，庶乎驯致小康，浸兴大道也。李因缘属籍，践历官常，包藏祸心，素怀枭獍之性，彰露凶德，忽发豺狼之声。朕念以宗枝，务於容贷，谕以迷复，卒无悛心。而乃保界重江，窃弄凶器，抗拒朝命，驱胁师人，背德欺天，乱常干纪，蜂虿之毒，流於郡县，犬彘之行，肆於闺门，恶稔祸盈，亲离众叛，人神共弃，天地不容。卿等忠愤暗彰，义勇潜发，变疾风雨，谋先鬼神，中推赤心，前蹈白刃，率其膂力，死命於军前，擒其凶魁，生致於阙下，廓千里之气，济一方之生人，诚感君亲，义激臣子，临危见不夺之节，因事立非常之功，予嘉乃诚，一念三叹。至於图劳懋赏，询事策勋，各有等差，续当处分。故先宣慰，宜并悉之。冬寒，卿等各得平安好，遣书指不多及。
    ○答李逊等谢恩令附入属籍表
    卿先父顷逢多难，尝立大功，每想忠劳，岂忘存殁？念先臣之绩，虽书名於太常，推同姓之恩，更附籍於宗正，俾增荣於一族，兼延宠於九原。卿等或《诗》《礼》承家，或弓裘奉业，咸锺新命，庆属本枝，省所谢陈，深嘉诚恳。
    ○批李夷简贺御撰君臣事迹屏风表
    朕思求理化，亲阅典坟，至於却邪纳谏之规，勤政慎兵之诫，取而作鉴，书以为屏。与其散在图书，心存而景慕，不若列之绘素，目睹而躬行。庶将为後事之师，不独观古人之象。卿词彰恭顺，义见忠规，省览再三，深叶朕意，所贺知。
    ○批百寮严绶等贺御撰屏风表
    朕烈祖太宗，以古为镜，用辅明圣，实臻理平。垂作孙谋，每惧乎失坠；取为殷鉴，遂饰之丹青。至若明君直臣，前言往事，森然在目，如见其人。论列是非，既庶几为座隅之诫，发挥献纳，亦足以开臣下之心。况卿等职在仪刑，政当补察，各勤所任，共副兹怀，所贺知。
    ○答杜兼谢授河南尹表
    卿文通吏道，学达政源。凡历官常，辄闻绩效。观能以授，俾亚理於三川，见可而迁，宜专临其一府，尽委封畿之政，仍兼运漕之权，岁时之间，伫有勤效。勉恭尔职，重副予怀，所谢知。
    ○答段等贺册皇太子礼毕表
    朕祗膺统序，恭守典常，爰推至公，乃命长子，使主国鬯，用贞邦家。册毕礼成，良增感庆。卿等各司军卫，同奉表章，备见忠诚，益深嘉叹，所贺知。
    ○答李词贺处分王士则等德音表
    朕临驭天下，以惩劝为先，有恶必诛，无功不念。顾承宗之罪，诚合讨除，思武俊之勋，宜令嗣袭。况坟墓禁其翦伐，将校许以归降，庶明用师，盖非获已。卿职修卿寺，诚奉本枝，省兹贺章，备见忠荩。
    ○批宰相贺赦王承宗表
    先臣武俊，功不可忘，後嗣承宗，过而能改，朕所以舍其罪悔，议以勋亲。垂宥过之恩，尚宜及尔十代，引泣辜之责，诚合在予一人，与其黩武而取威，不若匿瑕而务德。卿等重居台辅，密赞谋猷，发於衷诚，有此称贺，省阅章奏，嘉叹久之。
    ○答王承宗谢洗雪及复官爵表
    帝者之道，荡然无私，唯推赤心，以牧黔首。故一夫不获，若纳之於隍，一物归诚，则容之如地。况卿家联懿戚，宠自先朝，祖立茂功，赏延後嗣。因人诖误，不汝疵瑕，涤以恩波，煦之宠泽。抚旧封而廉察六郡，进新律而统制三军，荡秽加恩，何以过此？及睹来表，乃见深诚，言必由衷，事皆知感，承家袭庆，誓继力於前修，补过酬恩，愿指期於报效。永言尔志，甚叶朕怀，勉思始终，用副眷瞩，所谢知。
    ○答高郢请致仕第二表
    卿有忠贞之节，立於险中；有清重之名，镇於朝右。而能始终有道，进退有常，援礼引年，遗荣致政。人鲜知之，卿独能行，不惟振起古风，亦足激扬时俗。於卿则确然难夺，在朕则情岂易忘，诚鉴乃怀，未允来表。
    ○答裴让中书侍郎平章事表
    卿自登台辅，每竭忠贞，一身秉彝，百度惟序。致君尽力，久积股肱之勤，忧国劳心，微生腠理之疾，暂从休告，遽献表章。所陈虽是卿心，所请殊非朕意。宜加调摄，速就平和，以副虚怀，无为固让。
    ○答刘总谢检校工部尚书范阳节度使表
    卿幼承义训，长有令闻，能遵忠孝之风，不坠弓裘之业。朕所以命加异等，宠冠常伦，特授双旌，超登八座，岂惟延赏，亦在任能。将懋前修，勉申後效。载省章疏，深鉴诚怀，所谢知。
    ○答任迪简让易定节度使表
    卿修文立身，经武致用，每誓心於忠勇，常济事以智谋。自副戎车，已属时望，及分节钺，果惬军情。况武义之师，输忠仗顺，所斯抚慰，以就辑宁，何至谦，有兹陈让？所进官告，今却赐卿，宜体朕怀，即断来表。
    ○答裴让宰相第二表
    卿疾病以来，表疏相继，虽辞乞之诚颇切，而注望之意方深，所以来章，久而未报。然念卿勤恳之请，至於再三，若心不甚安，即疾难速愈，是用辍枢剧之务，加崇重之官，稍遂优闲，伫期痊复，勉从尔志，深抑予怀。
    ○答裴谢银青光禄大夫兵部尚书表
    卿自居钧轴，日献谋猷，戴君常竭其股肱，忧国每形於颜色。及婴疾病，益不遑安，未逾四旬，以至三让，谦秉易退之道，坚恳陈难夺之词。遂抑朕心，俯从卿请。而七命印绶，五兵尚书，官秩甚崇，事务稍简，就以优养，冀乎和平。载省表章，深见诚意。
    ○答文武百寮严绶等贺御制新译大乘本生心地观经序表
    朕勤求道本，广挹教源，以真如不二之宗，助清净得一之化。况斯经典，时为大乘，名理精微，翻译成就。虽契心则离於文字，而得意亦假於筌蹄，庶使发挥，因为述序。卿等精通外学，恳竭忠诚，引《经》赞扬，奉表称贺。再三省览，嘉叹久之。
    ○答孟简萧亻免等贺御制新译大乘本生心地观经序状
    大仟经典，最上法乘，来自西方，於中禁。将期利益，必在阐扬，遂命僧徒，译其句偈，兼诏卿等，润以文言。昨因披寻，深得真谛，悟本生不灭之义，证心地无相之宗，方勤护持，聊著序引。永言述作，犹愧圣明，卿等贺陈，良深嘉尚。
    ○答元应授岳鄂观察使谢上表
    夏口重镇，属在时贤，非明肃不能理其军，非简俭不能阜其俗。以卿有仁厚之质，謇直之风，累践班行，皆著名节，遂辍中宪，往临外藩。知己下车，深慰人望，伫兹报政，用副朕怀，所谢知。
    ○答李授淮南节度使谢上表
    卿抱兼人之才，秉徇公之节，每登要职，悉著能名，若刃发硎，投而不滞，如玉在佩，动必有声。朕以距淮而南，人物繁会，非廉明何以贞师察俗，非简惠何以通商绥农。前劳既彰，後效何远。载省来表，知已下车。勉副虚怀，伫观新政，所谢知。
    ○答元义请上尊号表
    朕自君临，幸逢休泰，时岁丰稔，凶丑殓夷，此皆宗社降灵，忠贤宣力，顾惟寡德，敢受鸿名？卿中发恳诚，上尊美号，虽属人望，难贪天功。宜悉所怀，勿固为请。
    ○答薛平贺生擒李表
    朕自嗣耿光，每多惕厉，念必先於除害，志无忘於安人。李大负国恩，自贻天罚，师徒未动於疆场，父子俱肆於市朝，信上天之祸淫，与率土而同庆。省视来表，深鉴乃诚，所贺知。
    ○答杜黄裳请上尊号表
    朕以甭，嗣守丕图，不敢荒宁，以宏理道。幸属岁时丰稔，凶寇枭夷。风雨不愆，礼圜丘而报本，雷霆未震，太社而服刑。斯皆十圣降灵，幽赞寡昧，百辟叶德，驯致和平。永惟宏名，实惧虚美。卿上稽祖训，下酌群情，陈献表章，请加徽号。暨於王公卿士，降及耆艾缁黄，咸一乃心，各三其请。朕尝以宰元化者，曲成於物，法天道者，从欲於人，虽┰隐泣辜，未臻三五之化，而乐推欣戴，难违亿兆之心。德非称焉，让不获已，勉从所请，深愧於怀。
    ○答李等谢许上尊号表
    朕自临万邦，仅经三载，位虽托於人上，化未洽於域中，永念眇身，敢当大号？卿等义深宗室，忠尽君亲，一其情诚，三有陈献。迫以人望，厌於天心，遂抑所怀，勉从其请。固辞而事非获已，抚德而何以堪之？再省谢章，弥增惕厉。
    ○答冯伉请上尊号表
    朕统承大宝，时属小康，伐谋而吴蜀克清，示信而华夷有截。斯皆宗社垂，天地降和，非予冲人，所能驯致。卿上稽十圣之训，下酌万人之心，以为不让强名，未伤於体道，屈已循物，何爽於至公。遂抑素怀，俯从众望。虽鸿名未称，每劳地之心；而人欲不从，即爽法天之德。勉依勤请，良用愧怀。
    ○答长安万年两县百姓耆寿等谢许上尊号表
    朕每念雍熙，惭未及於亿兆，永言徽号，让已至於二三。而文武具寮，缁黄庶老，恳陈诚款，明引训谟，开予以天地无私之心，起予以圣宗不易之训。以大道者无求於物，物尊而不辞；至公者非欲其名，名立而不让。迫於固然之礼，不得已而许之。卿等诚至感通，义深欣戴，再烦陈谢，益用愧怀。
    ○答元素谢上表
    卿用兼文武，识合变通，辍纲领於中朝，授麾幢於外阃，吏能足以惠物，将略足以董戎，人望所归，予心是赖。知卿已到本镇，当慰疲人，深藉抚绥之方，以安凋弊之俗，日期报政，岁望成功。勉勤所图，用副朕意。
    ○答韩皋请上尊号表
    销致和，幸逢昌运，加名建号，岂称眇身？而文武具寮，黎献庶老，引古今之明训，陈亿兆之恳诚，谓德有所归，讴歌不可以苟让，谓功有所献，徽号不可以固辞。遂抑中怀，俯从众望，庶增修乎茂实，冀克副於鸿名。卿发诚自中，归美於上，勉依所请，弥愧於心。
    ○答冯伉谢许上尊号表
    朕以眇身，嗣於丕业，心虽劳於惕厉，化未及於雍熙，永惟强名，实惧虚美。上自一二元老，下及亿兆黎人，大洽询谋，明徵典训，增予以巍巍之号，感予以禺禺之诚。既迫所怀，俯从其请。卿义深奉上，志切戴君。再省谢陈，弥增愧惕。
    ○答百寮谢许追游集宴表
