<!-- { "loadSidebar": true } -->
唐故天水赵公墓志铭并序杨通玄撰公名石，字宗庆，其先天水人也。造父之後，与秦同祖，授封於赵，因封氏焉。皇祖讳兴，奉天定难功臣、上柱国。皇考讳进诚，华山处士。公即处士之长子。事亲孝慈，言信行睦，有温良之德，有文雅之风。克绍弓裘，不坠构，义方承训，趋庭闻诗。谦谦然国士之器也。所期仁孝必寿，斑衣养亲，何图积善无徵，降年不永，以大中甲戌祀四月廿日寝疾殁於华阴孝义乡拾级里私第，春秋四十九。公故新妇弘农二杨氏，继娶故新妇渤海吴氏，偕卜同穴而迁。公生二男二女，长子坚，童年也，次子殷，幼岁也。早丧父母，哭无常声。长女适於天水董氏，佳婿哀情，送终以礼。公之令弟宗与幼侄坚、殷，礼备迁葬，即以乙亥年八月丙申陈脯醢之奠，备遣车之仪，迁长兄於先茔之次，礼也。通玄幸以中外亲知，奉季弟言请，慰丧流涕，为文志之。铭曰：
赵公贤良，孝行明光，趋庭闻诗，承训知方。谋家润屋，子道名芳，天其何灾，年盛沦亡。家君哀伤，肝肠断绝，哭子终身，不逾期月。天性道大，怙恃情切，於先茔，昭穆行列。呜呼哀哉！（录自《隋唐五代墓志汇编》陕西卷第四册）
№大中０５４
【盖】
失。
【志文】
唐故青州司户参军韦君夫人柏氏墓铭并序外生前乡贡进士张台撰夫人姓柏氏，讳苕，无字。唐工部尚书季纂五代孙。工部之孙謇为邓州长史。
长史生造，为怀州获嘉令。获嘉先以从事在禄山府，因奏捷召见，言禄山逆状。
明皇怒，坐贬获嘉，时天宝十二载也。及蓟兵起，获嘉屠而柏氏灭。幼子纬良器，年六岁，为人所藏得全。及十四五，乃叹曰：一腐儒何可雪雠耶？因学兵，得司马法。十八从军。相国韩公以军师礼遇。收睢阳，死希烈，功最，封平原郡王。
德宗立禁军，精择元帅，首用平原王为神策大将军。平原王礼贤下士，如韩愈李观辈，旦夕游处门下。平原王婚康氏，今工部郎中复之姑。夫人第四女也。长兄封，进士及第，刺三郡，官至太子宾客。次兄耆，以文学白衣徵为右拾遗，刺二郡，由兵部郎中为谏议。夫人廿二，适京兆韦挺，挺宰相处厚再从弟，一命为青州司户参军，卒。有宾客元舅之铭在。夫人生二女。长女幼卒，次女适今户部郎中李荀。夫人无子，从李氏女居，未几不幸。权窆於河阳县之南。户部佐蜀相，李氏夫人又不幸於成都官舍。临绝遗言，深用为，孝之大欤！孝之大欤！大中十年二月十日户部命其子渭奉外祖母之柩安厝於万年县第五村司户府君之墓，礼也。台六岁，从学外氏，长育於夫人之手，抚寒慰饥，恩顾特厚，故为其铭，鄙而尽哀而不文。铭云：
恭惟懿德，禀孝与慈。仪刑中外，轨范闺闱。乃归令族，长幼所宜。十年和呜，雍雍于飞。良人从知，宦於海湄。忽尔承讣，伶俜无依。哭对寒贾，抚训痴。夫人之生，秋叶之危。半世寒饥，女子有归。安於女氏，天命又违。卜殡邙北，封树依依。孝女之志，同穴是期。帝城之南，少陵之陌，青青长松，韦氏之宅。已矣乎！千载从此隔。
（录自《隋唐五代墓志汇编》陕西卷第四册）
№大中０５５
【盖】
唐故吴兴姚夫人墓铭
【志文】
唐故濮州临濮县令赵郡李公夫人吴兴姚氏墓铭并序从子乡贡进士潜撰并书夫人讳品，□为吴兴□族，有唐中书令梁国文贞公曾侄孙，宗正少卿府君讳元景之□曾孙，汝州司马府君讳算之孙，相州临河县令赠太子右庶子府君之季女也。起居舍人郭公闰之外孙女也，秘书监赠礼部尚书我府君之女弟也。夫人於诸姑中齿最幼，举家锺爱，不与他等。然自龆岁，即若成人，不以娇稚自处。明秀婉悟，进止闲淑。常咏讽歌诗，以自怡恽。□府君，益器怜之。未笄而孤，柴毁天至。既免丧，亲族曾□面者不能识。我府君以夫人贞姿孝行，须择良对，由是赵郡李公以门地才器当是选。亦既庙见，执妇之礼，雅有仪法。所天既殆，处丧得哀礼之□。暨女归他族，男能入仕，皆为人所贤重，曰夫人之慈训也。已而随子官至东鲁，未满岁，苦腰疾，药膳既违，奄至大夜，以大中八年八月十三日，殁於兖州金乡县官舍，享龄六十九。女二人：长适内兄章，遭命不淑，未几而谢。
次适太原郭皋，今见为抚州录事参军。男三人：曰柔、曰知玄，皆不乐仕进，故久未知；名曰，最少，实□姚氏所出也，孝而嗜文，不敢择仕，调辅兖州曲阜尉。既丁大祸，泣血以待吉月，以十年丙子四月一日，号奉青车，发自金乡。
其月廿三日乙未，窆于河南府河南县伊乡中梁村北谷于赵郡茔，礼也。先一年，曲阜外弟走家仆以讣来告，且白遗德懿范，他族所不能详，原兄志之。潜摧恸迫心，既不敢辞，是请哭书贞石，恨不仿佛。铭曰：
氏自吴兴，天於赵郡，生禀端淑，长由贞顺。爱女有归，人钦善训，令子肥家，斯闻益信。福善既爽，神幽莫问，归同藏，千龄共尽。呜呼哀哉！赵郡公先夫人廿九年殁，其铭藏於墓侧，雨不及备礼也；德行咸载於家谍，此不复叙焉。
（录自《隋唐五代墓志汇编》北京大学卷第二册）
№大中０５６
【盖】
周府君墓志铭
【志文】
唐故平州刺史卢龙节度留後周府君墓志铭并序孤子前幽州节度衙前兵马使中散大夫检校太子宾客在中小名蓟郎号绝撰上并书伏览周公歌文武之德，史通成祖考之言，纪赞先勋，代有称作。在中敢诱罢驽，罪抑哀懑，攀图茂实，匪不能文。先公讳，字仲信，其先出於汝南。昔周德衰微，秦封宜臼之子列为汝渎侯，复废邑为汝南部，繇是子孙称周为氏焉。厥後迁徙天下，分为七望。在晋有访，以功为镇西将军。四世至虎，为苻坚徙居河东。其後或居庐江，或留并蒲。公乃世为河中河西人也。八代祖泫明，武德中为安州总管。曾王父讳思仁，右卫长史。王父讳知远，蚤著机略，左仆射代国公表为朔方兵马副使，殉节於京洛之间，赠岐州都督。王考讳道荣，举孝廉，调补左卫兵曹参军，贞元中，南海节度使赵昌表授广州司马，实赴知己之请。公体灵振德，杖信义以高顾，博通群艺，天资辩对。十岁诵孙吴兵书数十万言。弱冠又著长城集十二篇，藏於家。大略集古之名将得时为长城也。元和中，侍中彭城公有重士逾山之量，以缯帛数辈厚致公焉。至则忻然，深契鱼藻之谊，乃授散兵马使。长庆中，司空吴兴公授正兵马使、知都虞候事。吴兴公因列衙广署，命公字焉。独立阶问而大言曰：某久参诸将，及总戎政，唯荷公一人不为过也。时之耆艾莫不倾耸其美。即授节度押衙兼司宾务。大和初，诏讨浮阳公。屡赍胜捷，兼奏其军营进退之度。前後八受赐，皆御服、缯绵、玉带、金卮；四改官，至待御史、国子祭酒、兰陵郡王。文宗尝谓公曰：朕观卿非河塞之间也。朝中卿士，动有千百，□若卿一言抒朕忧计。侍臣者见公，应对无方，相顾披靡而叹服焉。开成中，司徒谒城公以公名重燕州，清衷□厚，乃授节度部押衙。会昌四年，相国清河公授公妫州刺史。居二岁，相团善其成绩，以涿郡要冲，凭公静理，乃授涿州刺史、永泰军营田团练等使。公下车旬日，敦百行因心之化，破民俗忄冀忮之愚。又二年，公以亵务益烦，辞之疾故。乃授平州刺史、卢龙节度留後、柳城军等使。居五年，辽西父老称复尤古仁贤之风。赖其化也。伏以尊履，乖留气序，益尚逍遥之思。又有吏民数百人诣衙东门有借留之请。□代手草尺书，殷勤未许。
公陈乞愈切，志不可窥。不得已，是从其请焉。何图幽明绐善，祸酷潜罹，以□□十年五月廿九日奄锺殃罚於幽都县遵化坊之私第，享龄七十。府公降终始之恩，蹭赙加等。□□□□刘氏。王父讳谦，皇定州新乐县令。王考讳荣公，右神策军步军兵马使兼殿中侍御史。夫人有子□□女二人：长适上谷侯弘实，终安次尉。
次适节度衙前虞候勃海高可度，自归於高，不幸早世。夫人以大和七年先遘凶祸，明年即宫於蓟县高义村之原。公继娶夫人弘农杨氏。王父讳干，安南都护府左厢校练使兼监察御史。夫人有子二人：长名敬中，小字范阳，前节度衙前将；次名弘中，小字头ヌ。女一人；适弘农杨方蠡。夫人肃雍诗礼，有均养孤嗣之德。在中等只禀慈训，迫考日时，茹荼溃肠，抑未毁灭。以其年九月三日，奉迁神驾於先夫人之旧茔。奈何苍降忍，难逾柔日之期；悲箭丛心，将陈罔极之思。血泪交颈，擗面哀号，谨纟由明德。铭曰：
丽德斯皇，道积源长，濯缨挺质，器任圆方。行先忠孝，资为＊，贞正廉明，室唯＊。昔在海濡，有欺玄贷，辩析天心，龙光表赍。□□□化，穆若弥新，惕息奸诈，鼓舞孤贫。历匡十帅，谊贯初终，立言垂范，金□□□。
（录自《文物》一九九二年第九期《北京近年发现的几座唐墓》）
№大中０５７
【盖】
　大唐故刘府君墓志铭
【志文】
唐赵州临城县故刘府君与故李氏夫人合铭□乡贡明经从□□□刘氏之先，起自陶唐之後，而得其姓□丘、彭城、河间、弘农，府君即是三之宗裔。其先公王袭世，冠盖□□，爵隆盛业，绵历岁年，谨记□文不□显。府君皇曾及祖至考，并古今豪杰，寰宇英明，顷因先代宅於河朔，居於斯邑，而立家第，昭穆□荣，已经数世。岁久时深，逦迤□言，并於先茔安厝。□官勋名□□存先铭具载矣，亦不重显。府君讳忠，是三世公□也。□□奉国，孝友成家，在养之时，奉甘棠之美；没世之後，献黼藻之□。温□於家，情非亲□。至大中二年不幸染疾□□□□□医不痊，至此年六月七日终於邑中□歌坊私第，享龄四十有七。夫人李氏等皆问望□家，礼有□义俱□仁哀□蕴仪，不幸□□＊迤沦丧，并□亡年廿十有七载。嗣子二人，长曰仲殷，礼婚王氏；小□仲枋，并恭行孝敬，可继前贤，从下著勤恪之劳，丧侧有哀号之□。绝浆泣血，哀毁过情，惟对灵仪，如负镌刻，今罄家内之资财，备□□不同礼，取大中丙子之岁，庚子月戊申日扶护其灵于县东北二里故茔，礼泉户。恐年深岁远，陵谷更移，灵穴无凭，验之何迹？奉□直词于□之事，以继铭记，刊勒贞石，千载将验。铭云：　府君之柩，夫人之灵，风仪秀异，节志清贞。平□□岁，鸾凤和鸣，岂期今日，同□幽隧。神兮永居长夜，魂兮无时睹明，葬此原兮岗□，高坟万□千秋。
（录自《隋唐五代墓志汇编》河北卷第一册）
№大中０５８
【盖】
张氏墓志
【志文】
