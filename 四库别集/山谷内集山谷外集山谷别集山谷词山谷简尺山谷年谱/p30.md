<!-- { "loadSidebar": true } -->
　　潘邠老宻得诗津于东坡葢天下竒才也予因邠老故识二何二何尝从吾友陈无已学问此其渊源深逺矣洪氏四甥才器不同要之皆能独秀于林者也师川亦予甥也比之武事万人敌也因五甥又得潘延之之孙子真虽未识面如观虎皮知其啸于林而百兽伏也夫九人者皆可望以名世子犹能阅世二十年当见服周穆之箱絶尘万里矣



　　山谷集巻二十
　　钦定四库全书
　　山谷集巻二十一
　　宋　黄庭坚　撰
　　文二十八首
　　发愿文
　　菩萨师子王曰净法为身胜义空谷中奋迅及哮吼念弓明利箭被以慈哀甲忍力不动摇直破魔王军三昧常娱乐甘露为美食解脱味为浆防戏于三乘住一如种智转无上法轮我今称扬称性实语以身语意筹量观察如实懴悔我从昔来因痴有爱饮酒食肉增长爱渴入邪见林不得解脱今者对佛发大誓愿从今日尽未来世不复淫欲愿从今日尽未来世不复饮酒愿从今日尽未来世不复食肉设复淫欲当堕地狱烈火坑中经无量刼一切众生为婬乱故应受苦报我皆代受设复饮酒当堕地狱饮洋铜汁经无量刼一切后生为酒颠倒故应受苦报我皆代受设复食肉当堕地狱呑热铁丸经无量刼一切众生为杀生故应受苦报我皆代受愿我以此尽未来际忍可誓愿根尘清净具足十忍不由他教入一切智随顺如来于无尽众生界中现作佛事恭惟一身洞澈万徳庄严于刹刹尘尘为我作证设经歌逻罗身忘失本愿唯垂加防开我迷云稽首如空等一痛切
　　跛奚移文
　　女弟阿通归李安诗为置婢无所得廼得跛奚蹒跚离疏不利走趋颡出屋檐足达戸枢三妪挽不来两妪推不去主人不悦厨人骂怒黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草露湿而归不亡一羊在其指防故曰使人也噐之物有所不可则亦有所宜警夜偷者不以马司昼漏者不以鸡凖绳规矩异用殊施天倾西北地缺东南尺有所不逮寸有所覃子不通之则屦不可运土篑不可当履坐而睨之小大俱废子如通之则瞽者之耳聋者之目絶利一源收功十百事固有精扵一则尽善徧用智则无功有所不能乃有所大能焉呼跛奚来前吾为若诏之汝能与壮士拔距乎能与羣狙争芋乎能与八骏取路乎能逐三窟狡乎皆曰不能曰是固不能闺门之内固无所事此今将诏若可为者汝无状于行当任坐作不得顽痴自令谨饬晨入庖舎涤鎗防釡科简蔬茹留精黜觕脔肉法欲方脍鱼法欲长起溲如截肪煑饼深注汤和糜勿投醯韲臼晚用姜葱防不欲焦旋殖不欲黄饭不欲着牙扬盆勿驻沙进火守灶水沃沸鼎斟酌芗芼生熟必告姨防临食爬垢撩髪染指防杓嘬胾懐骨事无小大尽当闗白食了涤噐三正三反抆拭蠲洁寝匙覆碗陶瓦髹素视在谨敇兄弟为行牡牝相当日中事闲浣衣潄襦噐秽噐浄谨循其初素衣当白染衣增色栀郁为黄红螺砑光挼蓝杵草茅搜橐皁浆胰粉白无不媚好燥湿处亭熨帖坦平来往之役资他使令牛羊下来唤鸡栖桀撑拒门闗闲防草窃饮饭猫犬堙塞防穴凡乌攫肉猫触鼎犬防鎗防窥甑皆汝之罪也春蚕二卧升簇自裹七昼七夜无得停火纻麻藤葛蕉任絺绤锡疎手作无有停时紾缉偷工夫一日得半工一缕亦有余暑时蕴烝扇凉蜜冰薫艾出蚊冰盘去蝇果生守树果熟守筥执弓懐弹驱吓飞鸟无得吮尝日使残少姆妪骂讥疟痢泄呕天寒置笼衣衾毕烘搔痒抑痛炙手撋冻无事倚墙鞵履可作堂上嘂呼传声代诺截长续短鳬鹤皆忧持勤补拙与巧者俦凡前之为汝能之不跛奚对曰我缺于足犹全于手如前之为虽劳何咎黄子曰若是则不既有用矣乎皆应之曰然无不意满
　　祈雨文三首
　　晩稻既苗植禾将粒云物不雨西南其风髙田尘埃下田龟拆嵗且无入奈何斯民维雨有神庇民以食能出云雨化灾为穰吏将率民豢牲酾酒以报灵徳岂不休哉今嵗雨旸时节既登麦而美禾廼五月辛巳迄于今不雨以风粒者将不得坚粟苗者将不得遂蕃疻牛而耕汗背而耘者将不得食将无以奉输贡赋供给祭祀官吏且失其职故以吉日丙寅夙夜骏奔并告于尔神防神之休答以膏雨而漏下不能三刻星斗晏然使人视四郊之枯槁色故自如鄙谚有云狐埋之而狐搰之是以无成功春夏之交神赐厚矣岂扵几成而败之神聪明正直其忍不终恵民吏职不防狱讼之不得其情使之或夺其时吏则有罪神降灾于厥躬勿俾民病尚享维吉日丙寅奔走丞佐以嵗事谒于庙庭灵雨其蒙为恵未徧越戊辰实用不寜身率羣吏靡神不宗过防明神降鍳勤瘁忘长吏之罪而大庇民陨雨未申之交畎浍皆盈早苗苏醒民有庆色传相告语实神之雷风与民成功泽则优渥乃已已庚午天髙日融四无云隂蝼蚁集于丘鱼泳于渊膏雨初【阙】
　　之泽至扵昆弟以锄耰相逐虽风俗之不美吏化之未加抑亦有以使然惟神血食此邦分风之柄呼吸晦足以解纷善嵗捐神所易成吏所难是用惨怛三请神其终赐之俾民知神之光烈威神永有依归及其牲牷肥大酒醴酎甘将教民美西成之报焉尚飨
　　撰魏王祭文
　　维叔父令德孝恭惟英宗神考嘉乃懿徳大啓土宇图寜我家兹予冲人奉承慈训叔父秉徳在庭惟喜康共今天降割股肱其亏何痛如之卜筮来咸涂屋于野輴车即路酌以荐哀尚飨
　　祭司马温公文
　　呜呼盛徳之士幽明助之衮职补之民瘼去之黧老在邦谁能侮之帝临明堂公霄于位归咎无乡天则雨涕匪天夺之乃公尽瘁民望公起百身赎之日月川流窀穸有期驰心墓门官有事守临穴写哀寓此巵酒
　　代尚书侍郎祭司马温公文
　　呜呼裕陵遗弓天下岌岌九鼎既安烝民乃粒其功在天其信在人两宫孝慈百度日新其天伊何天子圣文神考之子英祖之孙其人伊何公来自西民以安堵曰我公归天生公徳二圣蓍龟以民为基守以四夷少年推锋勿在王庭我观搢绅皤皤老成九月丙辰鳏寡无葢维斗西柄有星见沬舆人之占忧在国栋公果陨倾中外震动太平之基维成未落风雨漂摇今则有托王命调防遣车有期平生一觞涕泗荐之爱在斯民信在王室公其无憾降享芬苾
　　代赵枢密祭韩康公文
　　明珠白璧不言而出九重之渊天球河图不言而为万乘之噐髙归之里实生八韩皆世望人康公为冠呜呼康公自任之重足以镇羣轻自致之诚足以动万物极文武之任以白髪行吾志则有余夺山林之日为衮衣扵公心其不足闻道于耳目之来后凋扵冰雪之寒公则有之出处何择至于正色端议濵九死而不回斋心服形承大祭而不悔忘三公之势以下士均万钟之禄以睦宗人之难能公则燕誉而不百嵗复归本朝老成陨倾喜则安仰瞻辱门下三十余年棠棣交隂芘此孤弱学问暗浅公借光辉性资重迟公极推挽尊爼之色如对扵前教训之音犹在扵耳英风义气忽成蕞尔之坏干肉清觞来哭燕居之几万事巳矣呜呼奈何
　　祭判监王元之文
　　嗟维公不絿竞略世榜观本性徳溷俗不磷缁明照了不偏闚位官师简辞命谐兄弟有嘉政裘防春食晏舂公安之均万钟与人交漫舞察公之心烂白黒来施施气坦夷久与防徳无疵友畜我实予师相呴濡问寒饥我徂南饮公醉今我归拜公柜夀七十可无悲懐平生涕交頥酒则醹肴孔时公不御今安之公多子禄仕防延誉处援险危可致力我勇为天昭昭予敢欺尚飨
　　祭郭给事文
　　维公徳性柔嘉噐能优裕遇事从容而有断临民寛静而不烦绣衣立朝邦之司直朱轮治郡人有去思蚤防功名之涂晚行止足之语挥赐金以延父老遗旧徳以食子孙官登左曹考过中数扵公所欲可以无悲庭坚等登门有年倾葢若旧衔哀致奠终无所辞尚飨
　　祭毕朝请文
　　惟公才能应世事实副名靡职不宣飞声紫庭持节闗陇吏清刑平天子恵逺择牧庐陵以公来尸方且图功此邦风土教讼懐律闻公明慈望风投笔公来勤劳直寃问疾三月报成小大如栉燕及县邑簿领暇逸天开粉省养育永弼期公入践膺受百禄如何鞠凶风火遘灾犹不告病聴民郡斋人望公起奈何永归生存华屋槁木四壁大斾髙牙铭旌数尺升堂笑语雨泪来哭肴芳酒洁公不能尝文以为哀衰涕陨觞
　　祭姚大夫文
　　惟公敦大忠纯表里披尽孝友兄弟家无间言蔬食葛衣同一緼袍起佐州县亟闻能声或禆或専民戴父母饮冰食蘖力难自修十年去思犹在岭表晚以誉命牧民庐陵维此庐陵而健讼有政扵此牛羊治之公来殊科有锄有植锄斸强梗植培柔良夙夜在公问人疴痒小心畏义防漏一毛半罚十笞匪躬不决民信吏畏公不处休公力勤劳以疾卧阁公不朝食人皆失声呜呼哀哉先子及公同陞吏部小人得邑实佐下风公不吏之曰故人子以官上府馆置燕私恤其甘防乃访民瘼盛徳往矣谁庇谁师哭公寝门秋日隂雨几筵如昨公不升堂祖车在涂公不就马牲肥酒洁公其来甞沧江东逝有泪如此呜呼哀哉
　　祭李承议文
　　呜呼人具五福旷世千一观君初终优入其域夀则耋老富半其州耳目聪明【一作耳聪目明】胡考之休种徳不倦托扵有秋子孙绳绳宦学昏嫁牖下治归笑言而化子大夫公有誉荐绅宗族称穆乡党归仁薫然慈良惟君有之在朝敬恭大夫似之昔我兄息归君之孙我家不造姻娅孔云我投鬼门日与死迫衣我食我再见天日君之捐馆我在戎送车百辆莫助引绋南郡安陆不能三舎我马有羁莫拜墓下有核维旅有酒惟醑【一作明清】寓文写哀文不逮故【一作逮情】尚飨
　　祭李元叔文
　　呜呼元叔之义世不可少赴人急难秋阳皦皦奉亲色难慈友诸少家人絜斋门巷洒扫筑屋聚书延聘师表青青子佩如鱼防沼凡厥富室干没纷扰君常晏然万钟忽秒夀毋令妻升堂晏笑慈以防甘歌舞姝妙里人欣欣皆谓之好摄提季夏舎有鵩鸟屏药治归竟夜无晓邑人奔走上下是祷人亦有言葢棺事了生荣死哀谁谓君夭我迁黔戎形影相吊衣我食我嵗使交道立望楚山复江绕属辞羞奠气结天杪平生不昧尚飨馨醥呜呼哀哉
　　祭徐徳占文
　　呜呼徳占文足以弼亮天功武足以折冲樽俎识足以超万人之毁誉量足以任百世之荣名璞玉浑金未加绳墨不借一臂而自发扵林丘大臣歌肯来之诗天子兴见晩之叹一日而三锡命惊动汉朝试之难能无一不可迎刃而解事无全牛决狱大疑手平如水论议魁垒气呑西州鲲之为鹏垂天其翼志九万里未出戸庭泰山覆扵前天作竒祸忠肉义骨豺狼甘心巍巍堂堂万事尽矣呜呼哀哉惟时睿圣制作斯文顾申公之无竒倚壸遂以为相提师十万堕虏计中凶语上闻天光震动呜呼身膏原野而衣冠扵故土亲逢尧舜而即万鬼以为邻自古以为才难才者又至扵此临其穴惴惴其栗呜呼奈何酌酒祖行能复饮否心折无几有泪如江呜呼哀哉尚飨
　　祭刘凝之文
