<!-- { "loadSidebar": true } -->
　　右嘉定时公干所西台奏议三巻公讳偕行字汝健干所其别号也前明万厯中进士由知县擢四川道监察御史以抄没崇信伯事特防降调邉方襍职归卒于家当公之甫为御史也太仓王公锡爵在内阁余姚陈公有年在吏部富平孙公丕扬在都察院时方崇尚清节百僚廪廪奉职号为国家之极盛居言路者类多挺挺守正不挠不阿公即其一也琬读公所葺诸奏凡二十六篇中间如论沈惟敬倭之姧以为阳称封贡实许和亲遂并劾石星宋应昌李如松辈皆国家文武大臣曽不能练兵选将屯田积粟以衞封疆乃今日议封明日议贡骎骎乎又有和亲之説不闻请尚方劒以斩惟敬首而反为曲辩隠讳其谓之何又因雷震西华门极言章奏既留中不发加以小臣言事获罪者一切禁锢而骥驽不分大臣称疾请告者一切慰留而薫莸无别臣愿视遂臣之才品为取舍如孟养浩邹元标之直諌所当亟用而中有沽名偏拗者舍之可也视大臣之贤否为去留如陈有年之忠鲠所当亟挽而中有瑕疵可指者听其去可也又言财譬诸水也导之为江河疏之为沟浍则羣生咸沾其益若积壅既久必奔溃四出而流害无穷单穆公曰絶民用而实王府犹积川原而为潢汚也其竭也无日矣今太仓之积贮已空矣太仆之马价已匮矣而东倭北敌未有息肩之期皇上以天下为家何必藏富内府而徒为潢汚之聚乎盖公所争者率皆天下大计茍从其言有禆宗社非浅于乎伟哉顾考之神宗实禄既不及为公立传后来秉笔纂修者亦无从悉公始末琬郷里后进距公之没不过数十年去公之居不逮数舍而其流风余韵亦茫乎未有闻焉是可叹息者也今幸公曽孙圮授来游于琬之门然后得覩此二十六篇者惜其名位犹未大显设施犹未大究而遽连蹇以终也意者其待后之人乎无念尔祖聿修厥德是在圮授念之而已圮授字期五县学生方以髙才知名呉下云
　　题杨柳枝词后
　　杨栁枝词七言絶句体虽权舆于白尚书乐天而实原本风雅后之人既相与师承其意又从而变易其体而推广言之是故有言离别者即诗昔我徃矣杨栁依依之意也有言闺房男女者即诗东门之杨其叶牂牂之意也有感身世之仳上借之以示讽刺次借之以自鸣其不偶者即诗折栁樊圃狂夫瞿瞿菀彼栁斯鸣蜩嘒嘒有菀者桞不尚息焉之类之意也其间或兴或比所以师承风雅而寄意于杨栁者其旨趣固显然明白读者可以吟讽防绎而怳然遇之于不言之表者也特其体与风雅异尔若其意则未尝异也近世后生浅学不能诗者徃徃敢为大言鄙此词近于儿女子之语而傲睨以为不屑为果如此也则三百篇之内诸诗咏杨栁者具在孔子何故不删而自汉以来诸儒之传笺训诂者亦何故尊之为经使得厕于风雅之列而又相与师承之乎至于稍能诗者方其为此词也则一切取前贤之残膏賸馥饤饾襞积以自附于骚人墨士以厌塞求者之请若有程课督责不得已而后作者而徐按其中举无有也盖其能成章者亦厪厪矣于是倡和诸词多至一千六百余篇而所録止于如此就其所録之中又皆瑕瑜优劣层见迭出求其旨趣之所在则未知视三百篇之兴比果孰离而孰合孰近而孰逺也岂不难哉予故不敢以绳他人姑题其后而愿私与诸门人共朂之云
　　题袁氏册后
　　予家与袁世戚袁之先介隐公以隐君子称生方斋怀雪两公两公之子吴人推汝南六俊方斋所生则谷虚志山两公怀雪所生则陶斋谢湖卧雪胥台四公是也胥台讳官至佥事生吴门公讳尊尼官至副使为予亡室宜人曽祖卧雪公讳褒生德门公讳年官至参议为宜人本生曽祖相沿甲科文望具载国史家乗吴人共目为巨族之冠今振之先生年七十余须麋郁然读书好义借医以隐其次子令推尤英妙能文即志山公讳裘之孙也方兵燹后袁氏稍衰先世遗泽暨正嘉万间诸名公所赠翰墨悉落好事者手散佚久矣先生与令推力加购求始得裒先人诸小像自介隐公下畧僃而吴文定诸公题赠及志记之属具在潢成册嗟夫介隐公以来所以贻子孙者非不善也顾非得先生父子之贤相与引之勿替则散者其何以复聚而佚者其何以复存乎夫寳玉大弓鲁之重器也鲁人失而复得春秋许之是册也祖考手泽在焉不啻如弓玉而已袁之子姓庶几承先生之志世世寳之先生命予题其后予娶于袁宜乎述袁之家世也加详焉
　　题庉邨和尚法嗣图
　　记曰天生时而地生财人其父生而师教之此师道所由昉也今夫医药卜筮之术承蜩弄丸弹碁蹴踘之技犹必有所受教而后能工况其为圣贤之学者哉浮屠氏之谈禅者皆本达磨以下诸祖故谓之祖师及其摩顶记莂则又各自有师然吾闻大慧尝游大阳洞山间既得曹洞宗旨见其授受之际必臂香以表不妄付授因窃念曰禅有传受岂祖师自悟自证之法遂弃之而徧歴诸方由此言之浮屠氏之所谓师弟子非若吾儒之师弟子然也故当其既悟则佛可诃祖可骂禅版几案俱可付之一火盖彼方借此为大机大用洞彻了当之所在而岂尝拘拘于威仪礼数之中哉若清上人固庉邨之嗣天童之孙也来游京师乃悉取其同门受法者若干人列之为圗而又沾沾焉以已説序之吾不知其于彼法之所谓自悟自证者果有得焉否也虽然昔公伯寮亲与七十子之列而敢于毁季路邢和叔本程门高第而遽诬宣仁以附绍述之説然则士大夫之隂贼诡谲叛其师友以去者良不少也而浮屠氏独能区别受授之由来所以衞其门墙者惟恐不严而守其衣盋巾拂者惟恐不至岂不犹贤乎哉若上人是已吾故有感而书之
　　题容安轩记
　　子汪子既作是记宣城梅子读而叹曰先生其有道者与或笑于旁曰非也吾闻至人之于道也若承蜩若捶钩其视忧患也若虚舟之触其履之而安也又若没人之入水若醉人之坠车夫固泊然无心与造化游者也今先生乃不胜得失祻福之虑襍然攻于胷次而形于起居动静之间明知其不可柰何然后呶呶聒聒借一言以解之以自托于渊明子瞻是果可谓之无心乎茍无心何有言茍无言何有记哉语云知者不言言者不知故曰先生非有道者也于是子汪子闻而善之遂録其语









　　尧峯文钞巻三十八
　　钦定四库全书
　　尧峰文钞巻三十九　　翰林院编修汪琬撰题防【共二十六首】
　　防孝经易知
　　右孝经易知一巻登封耿逸庵所纂其说明白简要便于童防葢镂版嵩阳书院者久矣防汤潜庵先生开府吴中悯吾吴人习俗穨靡孝友道微乃遴简宿儒命每月讲孝经于学宫欲以移易风俗届期逺近至者环集先生亲徃临视命之坐听且呼社学诸生徒年仅髫龀者使前劳以好言饲以餈饵长幼人人自得深合古者有德有造之义甚盛举也于是吾吴前登封令张子牖如尝受易知一书于逸庵所遂以呈先生先生阅而大喜谋颁行之以为防养之助牖如因捐赀鸠匠重刻且竣将以先生命颁示社学诸生徒俾朝夕肄业焉嗟乎周官大司徒以六行教万民必先曰孝以八刑纠万民必先曰不孝之刑其属族师月吉属民读法则书其孝弟有学者而师氏之教国子也又一则曰孝德以知逆恶再则曰孝行以亲父母至于武王作康诰輙举不孝不友之罚拟其罪于元恶大憝然则古圣王之为教也莫不根柢门内如此而后世董率不行教育不至其道寖以衰息徃徃民彞泯乱相争相攘以防乎狱讼宜乎先生有深悯与夫孩提之童无不知爱亲者吾吴中生徒诚家得此书讽诵而防绎之朝夕不怠庶几格心涤面于以弃其故习而复其良知也非难是则先生之意也夫亦琬与牖如之意也夫琬故防其后而敬虚前序以俟先生命笔云
　　防汉书扬雄传
　　吾吴杨庄简公尝参政于四川作郫县扬子云祠堂记歴引郫人简氏吉人胡氏之说辨子云未尝仕莽而胡氏说尤详大略谓传言雄作符命投阁年七十一天鳯五年卒考雄至西京年四十余自成帝建始改元至天鳯五年计五十年以五十合四十余不将百年乎则传言七十一者恐悮据桓谭新语雄作甘泉赋梦肠出收而纳之明日遂卒成帝祠甘泉在永始四年谓雄卒是时恐亦未然就法言考之莽之号安汉公也在平帝元始间法言称汉公且云汉兴二百一十载自髙帝至平帝正値其数则雄年七十一卒当在平帝末雄仕歴成哀平故称三世不徙官若复仕莾又讵止三世哉由是知雄决无为莾大夫及投阁美新之事其説可谓辨而核矣但班孟坚去子云时已逺其传讹固宜桓谭亲见子云何以差谬乃尔殆不可解也庄简又引法言曰君子在治若鳯在乱若鳯何以故曰治则见乱则隐子云之言如此其无仕莾事可见云云庄简公讳成嘉靖丙辰进士累官太子少保南京兵部尚书有文集四巻不行于世予故表此记出之以书扬雄传后俟再考云
　　防素问
　　经言五运六气详矣抑予闻元人葛恒斋即可久诸父行也尝立説以为医当视时之盛衰为益损刘守真张子和辈値金人强盛民悍气刚故多用宣泄之法及其衰也兵革之余饥馑相仍民劳志困故张洁古李明之辈多加补益至宋之季年医者大抵务守防元气而已此説实发内经所未僃予则以为微独衰世之人宜用补益也方其盛时至于承平稍久率皆豢养于声色酒食之中平居则精神气力先已衰耗一旦有疾而用宣泄寒凉之剂必不能堪也审矣葛之同时惟丹谿朱先生亦得此意后之凡为医者不可不知也虽然岂惟医哉
　　防正字通
　　甚矣学者之好竒而不知有经也此书论禫字则宗戴氏侗以为释服之名如此则礼丧服小记宗子母在为妻禫为父母妻长子禫其説皆不可解矣论袒免免字则宗程氏大昌以为免冠之免读如字如此则左氏传穆姬以免服衰绖逆赵鞅使衞太子絻其説皆不可解矣学术不能通经而好为新异可喜之论以诋讥前人故其蔽如此此书方行于世予聊摘之以戒后学云
　　防四书图
　　予歴考唐宋画家徃徃留意经传如书之无逸诗之豳风降讫孝经尔雅楚九歌之属莫不有图独无图四子书者有之自此册始愿益命画工广之庶几僃邹鲁之典型貎俎豆车服之器物得俾后之学者有所感发兴起于其间于以防顽立懦葢不无少助云
　　防李义山诗注
　　古之为笺注者莫不广萃羣説以成一家自经传而外顔师古之注汉书也实出扵顔逺游而后世不知逺游者以其成于师古也李善之注文选也实集张载顔延之沈约薛综徐爰刘渊林诸家之长而后世不称述诸家者以其防粹于善也常熟释道源解义山诗未竟而殁吴江朱子长孺作笺注颇采用之而钱夕公冯定逺及陈氏潘氏诸説亦附焉未尝揜没其姓氏虽于道源亦然长孺示予道源注原本颇多芜累且间有所遗漏长孺翦防裒益不啻十之六七其用意良亦勤矣吴人不察徃徃窃议其后几使长孺如郭象之于向秀此皆耳剽目窃之论不足信者也长孺每为予言道源所引释氏书最称灏博非得此注某书亦不能就也葢其通怀乐善如此而忌者尤呶呶焉予恐后进有惑其説者故题于笺注之后
　　题欧阳公集
　　古人为文未有一无所本者如韩退之讳辩本顔氏家训欧之论隐公非摄本何氏膏肓辩尧舜后稷世次差舛本杜预释例世族谱苏之序延州来季子多寿本孔頴达正义不知其偶合与抑亦稍循其説而横从出之也然文忠公所作送廖倚序即退之送廖道士序也药师院佛殿记即圬者传也此其原委皆显显然可见傥古人亦不尽讳之与
　　防邵尧夫先天图
