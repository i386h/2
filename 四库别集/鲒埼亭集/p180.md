<!-- { "loadSidebar": true } -->
　　同里左江樵舍人以古文名其佳处逼罗鄂州然未有知其经学之醇者江樵平生不著书颇与林艾轩相似曾见其易艺一册乃其嗣子出以示予者其中名理绎络能贯穿前儒之书眞可宝也如于小畜六四则曰本义在卦词旣以三阳为刚正之君子一阴为邪慝之小人在爻词反以三阳为强暴之小人一阴为柔嘉之君子虽易不可为典要固不可泥然智者观其彖词将何如哉不知小畜之四实小人之畜君子者因其顺而得正故能不坚于畜而与诸阳合志是为有孚葢邪不胜正故常有伤害恐惧之事剥以羣阴排一阳尚不免剥庐之凶今以一阴止众阳又安能遏其复道之势倘使终迷不悟是自贻伊戚耳幸其有孚则虽君子之恃以无恐而实小人之善自为谋血去惕出又何疑焉在上两阳虽居巽位而本与干体合德志不在于畜者四能改图则与之合志矣夫惟不坚于畜故谓之小畜也按此在程传有之而未如江樵之畅其于屯二则曰六二之所以不字者以初之妄求耳妄求者一日不去二亦一日不字积之旣久则窥觎者度不能屈亦必舍之而去十年不字其初九之变乎初变则内体为坤而成比矣其何以取于十也坤之数终于十故数穷理极而终得合者于此象之夫当显比之主比之自内得与刚中之德共襄三驱之治而昔之邅如于焉而通昔之班如于焉而遂宁复有屯其膏者是实象也按此在沈氏易小传亦及此然自江樵以前未有能述之者愚生平不喜帖括虽以前明大家文字多束高阁是日手江樵卷不置客因问曰是藁当必有异然其中自得之言犹多嗟乎安得此经术之文立为标榜一洗时风众势之疲使之复知宋人经义家法则白茅黄苇之渐除将变学究为秀才拭目可待今以柬之足下足下为我节钞其中精语仆将附之说经之录弗使前哲苦心孤诣汨没于朽蠹中也

　　○与葛巽亭论易剥卦贯鱼帖

　　诸家取巽象为鱼者原本之虞仲翔葢巽之一阴义取善入故以鱼之濳伏者象之姤有两包鱼象四之无所包也以与巽一阴远二之有所包也以与巽一阴近以至井鲋孚豚并取是意惟剥之贯鱼并无巽体杏参指五变则外体成巽为言是在沈守约易小传吴草庐易纂言有之但五之贯鱼所贯者四阴耳其以五变巽言者是祇就五言之而所以象四阴者尚未分晓则似尚未尽者惟洪景卢随笔谓剥五阴而一阳方一阴自下生变干为姤下三爻乃巽体也二阴生而为遯则自二至四互巽三阴生而为否则自三至五互巽四阴生而为观则上三爻又巽体惟至五变成剥而巽始为艮羣鱼皆为所止故曰贯鱼如鱼騈头而贯以象下四爻都从巽来也其取象之曲而中为前人所未有但予谓前说亦未可废者葢剥之五阴以五为魁倘使逞其剥庐之凶则说辐反目何所不至然而阳无终穷之运五变为巽则小人之柔顺者故反不与四阴为伍而洗心革面帅其类以受制于阳此君子之所以得舆也易为君子谋不益信乎向尝与峄阳言之峄阳曰取象则信然已然而剥自观来本由巽而变艮今曰艮复为巽又由剥而变观殆所谓庄周为蝴蝶蝴蝶为庄周者得无过于幻耶仆曰不然不闻诸晦翁乎茍以伏羲画卦而论则六十四卦一时俱定何所谓变若自已成后言之则反复纵横随意辨之总无不可夫观之进为剥也是以十二辟卦次序言而圣人之所不得已也剥之反为观也是以每爻之变言而警小人以知所变也苟非然者五为众阴之长一阳孤危司马公所谓如黄叶在秋风中拉朽摧枯玄黄之祸孰能御之又安肯贯鱼以宫人宠乎守约有言艮而为巽顺以止也剥而反观观而化也夫易也者原惟变所适者也至西河因此卦无巽体牵强解事有兑泽有鱼艮山无鱼之说则大属附会兑泽有鱼中孚所以取象艮山无鱼剥五何所贯焉况兑为泽而有鱼象则坎为水亦当有鱼象耶是未尝博考诸家者西河解经多属穿凿而仲氏易为尢甚不备

　　○答杭堇浦辨毛西河述石经原委帖

　　辱以西河序述石经原委见问谓其不知何据西河此节无一语不错生平排击朱子最称擅长今卽以此书观之则时代错人错地错典故错凡平日所以诋人者无不躬自蹈之欺世人之不学耶抑亦灭裂而未及致详耶其曰东汉卢植上书请刋定经文会其时博士以甲乙科争第高下用私文暗易古字因诏诸儒据经蔡邕正定其文为三体曰篆曰隶曰八分按卢植本传则蔡邕等已校石经而植上疏求预其闲非因植之请而始校也若邕所书祇八分而范史误云三体故隋志仍称一字石经但卽从前之误以为三体者亦皆以古文篆隶当之葢卽正始所书之本而未有如西河所云篆隶八分者其曰经文一从献王后苍高堂生马融所传及康成古本按熹平写石经三礼但用礼记高堂生后苍之仪礼不得预至康成之书尚未有立学官者安得称古本乎其曰魏正始中邯郸淳锺会等又以蝌蚪古文新传于世请去蔡邕所书之八分而易以古文则又异矣邯郸淳不能及正始之世洪盘洲考之已备而胡身之述之西河幷通鉴注亦不谛观至于古文蝌蚪西汉已出人闲岂至正始始传而欲去蔡邕所书八分者是谁之请岂非妄言之尢欤又曰唐贞观闲勅秘书颜师古等考定石经本将以李阳冰古篆勒之明堂而不果天宝闲刻九经又以李林甫所定多未遵行按阳冰欲以古篆写经见唐文粹然阳冰正天宝闲人而师古等欲用其篆则一奇也贞观亦未闻有考定石经之勅而林甫所定止月令有改易开成石经尚遵行之岂西河俱未之见欤乃又曰开成石经宋元佑闲移西安名陜碑夫唐都西安石经不在西安而在何所且韩建弃之刘鄩始用尹玉羽之请移置城中具有明文而西河皆不知葢元佑中吕汲公始以是碑置之学宫西河遂以为是时方至陜矣乃又曰后唐后蜀亦皆有石经则从未闻后唐之有石经者殆以长兴板本当之耳葢自熹平正始而后有裴頠之石经有崔浩之石经孟蜀而后有杨南仲之石经有高宗御书之石经西河皆未之闻而其所闻者则又任情妄道如此依类以推其所言之难信大畧葢可覩矣西河知丰氏石经鲁诗大学之伪是已而又信其言谓邯郸淳贾逵锺会虞松在正始中写石经见魏志不特邯郸淳并无正始中写经之事卽贾逵以下三人本传具在何尝有此是仍不免为丰氏所欺考据之疏颇可笑也

　　○答史雪汀论孔门门人弟子帖子

　　受业者为弟子受业于弟子者为门生是欧阳公跋孔宙碑中语但东汉之所谓门生与经传称门人者不同竹垞误据之因指论孟所云都受业于弟子者颜渊死门人厚葬之是颜子弟子子出门人问是曾子弟子子路使门人为臣又门人不敬子路是子路弟子子夏之门人问交于子张是子夏弟子门人治任将归是子贡弟子因以史记仲尼弟子列传家语弟子解参之各经传作弟子考一卷以七十子之徒作门人考一卷谬之甚已愚请以见于诸书者折之檀弓孔子旣得合葬于防先反雨甚门人后是时孔子甫十七岁秦商颜路诸公俱在髫年卽以为有弟子横渠已以为不可信安得有受业于弟子者又孔子说骖于旧馆子贡曰于门人之丧未有所说骖是时颜渊伯牛宰我季路相继凋丧故有此语若乐正子春公明高段干木之辈先夫子而死者其谁又孔子之丧门人疑所服观子贡之言明谓孔子以犹子之丧处门人门人以犹父之丧报孔子颜渊季路宁非受业于孔子者又史记孟子列传谓孟子受业子思门人后世以孔丛子中明有思孟问答驳之如竹垞言是孟子之师受业于子思之弟子非但不及受业子思幷不及受业子思弟子又家语孔子曰自吾得回门人日亲竹垞谓回本弟子之子分同门人今以贤列于弟子此门人所以日亲是因升一弟子之子而弟子之徒遂以日亲恐非圣言之旨况夫门生之目实始东京如后汉书贾景伯传显宗拜逵所选弟子及门生为千乗王国郞郑康成传门生相与譔所答诸弟子问作郑志其余列传亦多以弟子门生两出是诚如欧阳子所言但其时之呼门人者仍是弟子如郑康成传康成师事马融学毕辞归融喟然与门人有吾道东矣之叹世说新语服虔将注春秋闻崔烈集门生讲传遂匿姓名为烈门人赁作食是也至于东汉而降门生不尽以授受言如宋书徐湛之传门生千余皆三吴富人子姿质端姸衣服鲜丽每出入行游涂巷盈满泥雨日悉以后车载之是门生之供燕昵者后汉书郅寿传大将军窦宪以外戚之宠威倾天下常使门生赍书诣寿有所请托是门生之供使令者宋书顾琛传尚书寺门有制八座以下门生随入各有差不得杂以人士是门生之供驺从者南齐书刘怀珍传怀珍北门旧姓门附殷积启上门生千人充宿卫孝武大惊是门生之供爪牙者（详日知录）是以或与僮仆并称（颜氏家训）或与家奴对举（通鉴注）固与门人大有不同者予观竹垞所指论孟都是影响惟子夏一条为是但正唯门人卽弟子故得以门人属子夏言之不然则子夏之弟子祇应称孔子之门人不得称子夏之门人也若子夏之门人当受业子夏之弟子不得谓子夏之弟子也焉得起竹垞而质之家语弟子解有悬亶前世疑其与鄡单讹如薛邦郑国之比遂为祀典所遗竹垞因广韵注中称门人因降之七十子之弟子他如公休哀公祈哀并见广韵注者竹垞皆因门人而列之再传则小司马注史记有曰孟子门人万章是岂亦再传之列耶以竹垞之精密顾尚有失考如此种者甚矣言不可不愼也

　　

　　鲒埼亭集外编卷四十二 鄞全祖望绍衣

　　简帖（二）

　　○答沈东甫征君论唐书帖子

