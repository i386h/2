<!-- { "loadSidebar": true } -->
　　南海春【一作青】天外功曹几月程【一作行】峡云笼树小湖日荡【正异作荡他本作落】船明交趾丹砂重韶州白葛轻幸君因旅【一作估】客时寄锦官城【上四段归广州下四望其寄赠南海所归之地春天启行之时峡云湖日经过之景丹砂白葛广州所产者借以延年而却暑也　杜臆送行在春而数月之程不能春到故云春天外　三峡山高故云笼树而小洞庭湖濶故日荡船而明　胡夏客曰砂重葛轻游客是物相索自古然矣　岀峡以后必经洞庭而后至广旧指蜀中东湖西湖未然　交趾国近岭南唐书韶州始兴郡属岭南道杜审言诗旅客三秋至】
　　【申涵光曰此诗上六句句尾皆拈单字亦犯叠足之病】
　　题武禅师屋壁【鹤注此当是宝应元年梓州作唐书武县属梓州本益州武徳三年来属】
　　何年顾虎头满壁【一作座】画沧【一作灜】洲赤日石林气青天江海【一作水】流锡飞常近鹤杯渡不惊鸥似得庐山路真随惠逺游【上四记画壁下四赞禅师　石林江海就画中形容山水足上沧洲意锡飞杯渡从山水想见人物起下惠逺意中间四句虽皆言景而意各有属　锡飞常近鹤全用高僧传事杯渡不惊鸥参用传灯録及列子海鸥事本不相防大槩壁画上山前有鹤水际有鸥因此想出锡飞杯渡以防缀之此诗家无中生有之法不然强用惊鸥为衬韵矣　生注起语本借形説得突然惊怪杜修可曰顾恺之小字虎头晋陵无锡人多才气尤工丹青传写形势莫不絶妙曾于瓦棺寺北殿画维摩诘画讫光耀月余　楚辞上有石林天台赋应真飞锡以蹑虚注应真得道人执锡杖行于虚空故曰飞也高僧传舒州潜山最竒絶而山麓尤胜志公与白鹤道人欲之同白武帝帝俾各以物识其地得者居之道人以鹤志公以锡已而鹤先飞去至麓将止忽闻空中锡飞声志公之锡遂卓于山麓道人不怿然以前言不可食遂各于所识筑室焉　旧注刘宋时杯渡者不知姓名常乗木杯渡水止宿一家有金像求之弗得因窃以去主人追之至孟津浮木杯渡河无假风棹轻疾如飞庾信麦积崖佛龛铭飞锡遥来度杯逺至　恵逺住庐山一时名人如刘遗民雷次宗辈并弃世遗荣依逺游止沈氏曰陶渊明与惠逺游从结白莲社公盖以陶自比也】
　　【黄生曰此诗一边赞画一边赞禅师凡题有主人必须照顾此唐人不易之法也又曰三四本极竒极险语人多作寻常看过以竒在立意而句法浑融故耳胡应麟曰荒庭垂橘柚古屋画龙蛇锡飞常近鹤杯渡不惊鸥杜用事入化处然不作用事看则古庙之荒凉画壁之飞动亦更无人可着语此杜老千古絶技未易追也】
　　悲秋【鹤注此当是宝应元年秋在梓州未迎家时作是时史朝义与吐蕃未平而蜀又有徐知道之乱故云羣盗尚纵横又云家逺传书日　楚辞悲哉秋之为气也】
　　凉风动万里羣盗尚纵【平声】横家逺传【一作待】书日秋来为客情愁窥高鸟过老逐众人行始欲投三峡何由见两京【首句悲秋之景次句悲秋之意三承羣盗思家而悲四承凉风作客而悲下截皆承客情説　黄生注三四与老妻书数纸应悉未归情同意此则其初寄者后半亦属书中语时蜀有徐知道之乱思下峡而不果后乃擕家赴梓州耳　秦纪羣盗防窃狗偷汉武帝书盗贼纵横　高鸟句引兴下句陶潜诗望云惭高鸟　谢灵运诗两京愧佳丽】
　　客夜【鹤注宝应元年秋自绵至梓时家在成都秋晚方迎家再至梓因秋夜而赋此】
　　客睡何曾【音层】着【渉畧切】秋天不肯明入【一作巻】帘残月影高枕逺【一作送】江声计拙无衣食途穷仗友生老妻书数纸应【平声】悉未归情【此秋夜有感而作也上四客夜之景下四客夜之情　杜臆何曾不肯四字愁怀毕露所谓愁人知夜长也五六正写作客未归之故赵汸注惟夜乆见月残惟夜静闻江逺　洪仲注高枕对入帘谓江声高于枕上此以实字作活字用今按夔州诗高峯寒上日叠岭宿霾云寒字亦同此例　衣食仗友生旧谓依东蜀高适者非严武入朝后适移镇西川公已擕家入梓矣在梓州时最善章彞仗友或指此耶　庾信小园赋异秋天而可悲　陶潜诗晨鸡不肯鸣　呉曾漫録张説深渡驿诗洞房悬月影高枕听江流此用其意　何逊诗帘中看月影　杜审言诗江声连骤雨　诗不求友生　沈佺期诗裁缝忆老妻书乃寄妻之书】
　　【葛常之韵语阳秋曰少陵客夜诗客睡何曾着秋天不肯明又泛江诗山豁何时断江平不肯流不肯二字含蓄甚佳与渊明所云日月不肯迟四时相催逼同意】
　　客亭【此与前章乃同时所作】
　　秋牕犹曙色落木【一作木落】更高【一作天】风日出寒山外江流宿雾中圣朝【音潮】无弃物衰【一作老一作多】病已成【一云衰】翁多少残生事飘零任转蓬【此从夜説至旦上四客亭之景下四客亭之情　杜臆曙色高风即谚语日高风也三四写客途晓景如画　顾注孟浩然诗不才明主弃多病故人疎此云圣朝无弃物老病已成翁语相似而意更含蓄　老病余生尚有多少事在即昌黎所谓奔走于衣食也　老子圣人常善救人故无弃物】
　　【杨慎曰谢灵运诗晓闻夕飚急夜风逹旦也晚见朝日暾倒景反照也二语甚有变互乍读似乎费解杜诗深山催短景乔木易高风言风从夕起也又云秋牕犹曙色落木更高风言至晓犹风也孟郊诗云南山塞天地日月石上生高峰驻夕景深谷夜光明言落日回照也此皆从谢诗翻出　刘攽贡父曰人多取佳句为句图特小巧美丽可喜皆指咏风景影似百物者耳不得见雄才逺思之人也梅圣俞爱严维诗曰柳塘春水漫花坞夕阳迟固美矣细较之夕阳迟则系花春水漫何须柳耶工部诗云深山催短景乔木易高风此可无瑕纇又曰萧条九州内人少豺虎多人少慎莫投多虎信所过饥有易子食兽犹畏虞罗此等句其含蓄深逺不可模效】
　　九日登梓州城【鹤注宝应元年及广徳元年公皆在梓州据后诗云去年登高郪县北知此诗乃宝应元年所作　一统志唐梓州领县五又分置遂州改静戎军天宝初改梓州为梓潼郡至徳中置东川节度使属剑南道治梓州绵州在其直北今为潼川州】
　　伊昔黄花酒如今白发翁追欢筋力异望逺岁时同弟妹悲歌里乾坤【一作朝廷】醉眼中兵戈与关塞此日意无穷【上四九日登城下四逺望有感　黄花言景白髪叙情筋力承髪岁时承花悲歌家不忍言醉眼国不忍见兵戈阻于关塞此家国所以两愁也　朱注兵戈关塞是时徐知道兵守剑阁　江淹诗伊昔值世乱　史记悲歌慷慨　庾信诗花鬟醉眼缬隋炀帝诗醉眼暗相看】
　　九日奉寄严大夫【赵曰严武归朝以御史中丞进为大夫邵注时严武还朝尚在蜀栈道中】
　　九日应【平声】愁思【去声】经时冒险艰不眠持汉节何路出巴山小驿香醪嫩重【平声】岩细菊【草堂作雨】斑遥知簇鞍马回首白云间【此梓州寄候严公也上四九日时事代严写忧下四九日时景谓严见忆　不眠句承愁思何路句承险艰小驿重岩即巴西之地回首则驻马而骑从皆停故云簇鞍马　杜臆通篇不説忆严只写其客行之景与思已之情正是深于忆者　陌上桑不知天路险艰　陶潜诗不眠知夕永　江淹诗辛苦持汉节师古曰节以毛为之上下相重取象竹节将命者持之以为信　地理志大巴山在保寜府南江大巴之险过于连云栈下通汉中　张正见诗重岩标虎据　沈佺期诗园花瑇瑁斑　顾注停云思友故曰白云间】
　　巴岭答杜二见忆【附严武诗】
　　卧向巴山落月时两乡千里梦相思可但歩兵偏爱酒也【去声】知光禄最能诗江头赤叶枫愁客篱外黄花菊对谁防马望君非一度冷猿秋雁不胜【平声】悲【此严武在巴山而答诗也梓在东巴在西故曰两乡三四言情称杜逸兴五六言景怜杜寂寞末则遥望生悲应上相思意　江头梓州流寓篱外草堂旧居愁客对谁下两字另读　谢朓诗何况隔两乡　晋书嵇康与吕安友善毎一相思千里命驾　谢朓诗归梦相思夕　晋书阮籍闻歩兵厨营善酿有贮酒三百斛求为歩兵校尉　宋书顔延之传世祖践祚以为金紫光禄大夫领湘东王师　尔雅翼枫似白杨甚高大叶圆而岐霜后丹色可爱　南史郭世通传采笋置篱外　庾肩吾诗篱下黄花菊蔡邕月令章句黄花者土气之所成也　续晋阳秋陶潜尝九日无酒出菊花丛中摘盈把坐其侧　跋草行也　梁元帝诗寒夜猿声彻尔雅翼猿雄者善啼啼数声则众猿呌啸腾掷如相和焉其音凄入肝脾韵音含宫商故也　淮南鸿烈仲秋鸿雁来季秋候雁来集中所载严武酬答诸诗皆逐句相答杜云何路出巴山故有卧向巴山句杜云九日应愁思故有千里梦思句杜云小驿香醪嫩故有爱酒能诗句杜云重岩细菊斑故有赤叶黄花句杜云簇马回首故有跋马望君句此可作唱和法也　王嗣奭曰读二诗见两公交情形骸不隔可知欲杀之诬】
　　秋尽【张綖注宝应元年七月严武召还公送至绵州未几蜀有徐知道之乱因入梓州　杜臆此诗在未迎家之前其迎妻子不见于诗不知果在何时且九日有寄严大夫诗去秋尽无几何得复有迎妻子之日耶东行未回谓到梓未还成都也】
　　秋尽东行且未回茅斋寄在少【去声】城隈篱边老却陶潜菊江上徒逢袁绍杯雪岭独看【平声】西日落【一云暮】剑门犹阻【一作断】北人来不辞万里长为客怀抱何时好一开【一云得好开　此秋尽思家而作上四秋日景事下则感时而自叹也　梓属东川斋在成都篱边菊指草堂之花江上杯盖李梓州为主也看西日家室逺离阻北人寇兵断阁此客愁所以未解　三承二四承一七八承五六此见章法之连络　徐陵诗茅斋本自空　邵注少城在成都大城之西张仪所筑洪容斋云益州刺史治大城蜀郡太守治少城　西都赋商洛縁其隈説文隈水回也　世説顔延之于篱边闻张演与客语　陶潜菊见前九日登梓州城诗注　谢朓诗萧条江上来杨慎曰郑传袁绍总兵冀州遣使要大防宾客最后至乃延升上座身长八尺饮酒一斛秀眉明目容仪温伟旧指河朔之饮非是　朱瀚曰客行向束故居转西梓州北望正直剑门　全大镛曰草堂诗云羣小起异图又云北断剑阁隅此剑门犹阻之证也】戏题寄上【上声】汉中王三首【原注时王在梓州断酒不饮篇中戏述　此宝应元年徃梓州时作　旧书瑀让皇帝第六子早有才望伟仪表封陇西郡公从明皇幸蜀至汉中封汉中王仍加银青光禄大夫汉中郡太守　新书本传肃宗诏收羣臣马助战瑀与魏少游持不可帝怒贬蓬州长史鹤曰据此诗云不能随皂盖又奉汉中王手札诗云剖符来蜀道皆是太守事且少游以卫尉卿贬渠州长史而瑀以亲王不应亦贬长史当是刺史而新史误为长史耳汉中即今兴元府瑀乃汝阳王璡之弟】
