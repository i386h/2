<!-- { "loadSidebar": true } -->
[淮南子尧乃使羿断修蛇于洞庭髙诱注修蛇大蛇吞象三年而出其骨之类元和郡县志昔羿屠巴蛇于洞庭其骨若陵故曰巴陵孔安国尚书传三苗之国在洞庭右彭蠡在荒服之例去京师二千五百里通典岳州古苍梧之野亦三苗国之地青草洞庭湖在焉二湖相连青草在南洞庭在北注云凡今长沙衡阳诸郡皆古三苗之地三湘详一卷悲清秋赋注楚辞岁既晏兮孰华予王逸注晏晚也鲍照舞鹤赋岁峥嵘而愁暮李善注广雅曰峥嵘髙貌岁之将尽犹物之髙也通典江陵郡今之荆州春秋以来楚国之都谓之郢都西通巫巴东接云梦亦一都会也楚辞惟郢路之辽逺左思魏都赋临淄牢落鄢郢丘墟吕延济注丘墟谓居人少也方舆胜览江陵府有章华台晋杜预云在今南郡华容城中华容即今监利水经注洞庭湖水广圆五百余里日月若出没于其中方舆胜览洞庭湖在巴陵县西西吞赤沙南连青草横亘七八百里岳阳风土记赤沙湖在华容县南夏秋水泛与洞庭洪通杜甫道林岳麓诗所谓殿角插入赤沙湖也一统志赤沙湖在洞庭湖西夏秋水泛与洞庭为一涸时惟见赤沙旧记云洞庭南连青草西亘赤沙七八百里又谓之三湖初学记盛弘之荆州记云巴陵南有青草湖周回数百里湖南有青草山因以为名一统志青草湖一名巴丘湖北连洞庭南接潇湘东纳泪罗之水每夏秋水泛与洞庭为一水涸则此湖先干青草生焉琦按城草恐是青草之讹然青草在南而诗云东青草则又未敢定也江淹诗皇晋遘阳九天下横氛雾张铣注氛雾喻乱贼也王延寿鲁灵光殿赋承苍昊之纯殷张载注苍昊皆天之称也春为苍天夏为昊天]

览镜书懐
得道无古今失道还衰老自笑镜中人白发如霜草扪心空叹息问影何枯槁桃李竟何言终成南山皓
[史记桃李不言下自成蹊南山四皓见二十二卷注]

田园言懐
贾谊三年谪班超万里侯何如牵白犊饮水对清流
[汉书贾谊为长沙傅三年有鵩飞入谊舍止于坐隅谊既以谪居长沙长沙卑湿谊自伤悼以为寿不得长乃为赋以自广后汉书班超行诣相者曰祭酒布衣诸生耳而当封侯万里之外超问其状相者指曰生燕颔虎头飞而食肉此万里侯相也后使西域西域五十余国悉皆纳质内属封超为定逺侯淮南子宋人好善者家无故黑牛生白犊髙士传许由尧召为九州长由不欲闻之洗耳于颍濵时其友巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮游欲闻求其名誉污吾犊口牵犊上流饮之诗意谓仕宦而不得志如贾谊一流得志如班超一流皆羁旅异方不如巢许隠居独乐安歩田园之为善也其旨深矣]

江南春懐
青春几何时黄鸟鸣不歇天涯失乡路江外老华发心飞秦塞云影滞楚闗月身世殊烂漫田园乆芜没岁晏何所从长歌谢金阙
[一作归埤雅黄鸟亦名黎黄其色黎黑而黄也鸣则蚕生韩子曰以鸟鸣春若黄鸟之类其善鸣者也阴阳运作推移时至气动不得不尔故先王以候节令华发见九卷注岁晏见本卷注楚辞章句谢去也金阙犹金门长歌谢金阙见不复有仕进之意]

听蜀僧浚弹琴
蜀僧抱緑绮西下峨眉峯为我一挥手如听万壑松客心洗流水遗响入霜钟不觉碧山暮秋云暗几重
[緑绮司马相如之琴也见二十卷注唐书地理志嘉州罗目县有峨眉山嵇康琴赋伯牙挥手李善注挥动也流水见十六卷注山海经丰山有九钟焉是知霜鸣郭璞注霜降则钟鸣故言知也]

鲁东门观刈蒲
[埤雅蒲水草也似莞而褊有脊生于水涯柔滑而温可以为席]
鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉床席欣承清夜娱罗衣能再拂不畏素尘芜
[陆倕诗江闗寒事早夜露伤秋草梁简文帝诗渚蒲变新节方言刈钩自闗而西或谓之钩或谓之〈釒廉〉颜师古急就篇注钩即鎌也形曲如钩因以名云蜀本草龙刍丛生茎如綖所在有之俗名龙须草可为席谢朓咏席诗但愿罗衣拂无使素尘弥鎌音亷]

咏邻女东窗海石榴
[太平广记新罗多海红并海石榴唐赞皇李徳裕言花名中带海者悉从海东来]
鲁女东窗下海榴世所稀珊瑚映緑水未足比光辉清香随风发落日好鸟归愿为东南枝低举拂罗衣无由一攀折引领望金扉
[潘岳安石榴赋似长离之栖邓林若珊瑚之映绿水古诗清商随风发潘岳诗引领望京室王延寿鲁灵光殿赋排金扉而北入张铣注扉门扉也]

南轩松
南轩有孤松柯叶自绵羃清风无闲时萧洒终日夕阴生古苔绿色染秋烟碧何当凌云霄直上数千尺
[绵羃枝叶稠宻而相覆之意羃音宻]

咏山樽二首
[前一首一作咏柳少府山瘿木樽]
其一
蟠木不雕饰且将斤斧疎樽成山岳势材是栋梁余外与金罍并中涵玉醴虚惭君垂拂拭遂忝玳筵居
[汉书蟠木根柢轮囷离竒颜师古注蟠木屈曲之木也金罍酒器见七卷注张衡思玄赋噏青岑之玉醴兮吕向注玉醴玉泉也嵇康琴赋玉醴涌其前吕延济注玉醴玉浆也味如酒此诗之意则以玉醴为酒也江总诗玳筵欢趣宻]
其二
拥肿寒山木嵌空成酒樽悔无江海量偃蹇在君门
[荘子吾有大树人谓之樗其大本拥肿而不中绳墨甘泉赋嵌岩岩其龙鳞颜师古注嵌开张貌嵌丘衔切音近龛]

初出金门寻王侍御不遇咏壁上鹦鹉
[一作勅放归山留别陆侍御不遇咏鹦鹉]
落羽辞金殿孤鸣托绣衣能言终见弃还向陇西飞
[御史绣衣见十一卷注张华禽经注鹦鹉出陇西能言鸟也]

紫藤树
紫藤挂云木花蔓宜阳春宻叶隠歌鸟香风留美人
[笔谈黄环即今之朱藤也叶如槐其花穗悬紫色如葛花可作菜食火不熟亦有小毒京师人家园圃中作大架种之谓之紫藤花者是也实如皁荚蜀都赋所谓青珠黄环者黄环即此藤之根古今皆种以为庭槛之饰]

观放白鹰二首
其一
八月边风髙胡鹰白锦毛孤飞一片雪百里见秋毫
其二
寒冬十二月苍鹰八九毛寄言燕雀莫相啅自有云霄万里髙
[苏武诗寒冬十二月晨起距严霜鹰一岁色黄二岁色变次赤三岁而色始苍矣故谓之苍鹰八九毛者是始获之鹰剪其劲翮令不能逺举扬去啅众口貌太白借用作嘲诮意此诗河岳英灵集以为髙适之作题云见薛大臂鹰作适集亦载此诗啅音捉]

观博平王志安少府山水粉圗
[唐河北道博州博平郡有博平县]
粉壁为空天丹青状江海游云不知归日见白鸥在博平真人王志安沈吟至此愿挂冠松溪石磴带秋色愁客思归坐晓寒
[南史萧视素为诸暨令到县十余日挂衣冠于县门而去释常谈休官谓之挂冠西汉冯萌见王莽簒逆乃曰不去祸将及身遂觧冠挂于城东门而去韵会磴登渉之道也磴音镫或作嶝音义同]

题雍丘崔明府丹灶
美人为政本忘机服药求仙事不违叶县已泥丹灶毕瀛洲当伴赤松归先师有诀神将助大圣无心火自飞九转但能生羽翼双鳬忽去定何依
[唐河南道汴州陈留郡有雍丘县瀛洲海中仙山见十五卷注赤松子古仙人见二卷注抱朴子古之道士合作神药必入名山山神必助之为福药必成又云一转之丹服之三年得仙二转之丹服之二年得仙三转之丹服之一年得仙四转之丹服之半年得仙五转之丹服之百日得仙六转之丹服之四十日得仙七转之丹服之二十日得仙八转之丹服之十日得仙九转之丹服之三日得仙魏文帝诗服药四五日身轻生羽翼风俗通俗说孝明帝时尚书郎河东王乔迁为叶令乔有神术每月朔尝诣台朝帝怪其来数而无车骑宻令太史候望言其临至时常有双鳬从南飞来因伏伺见鳬举罗但得一双舄耳使尚方识视四年中所赐尚书官属履也]

观元丹丘坐巫山屏风
昔游三峡见巫山见画巫山宛相似疑是天边十二峯飞入君家彩屏里寒松萧飒如有声阳台微茫如有情锦衾瑶席何寂寂楚王神女徒盈盈髙咫尺如千里翠屏丹崖粲如绮苍苍逺树围荆门厯厯行舟泛巴水水石潺湲万壑分烟光草色俱氲氛溪花笑日何年发江客听猿几岁闻使人对之心缅邈疑入髙丘梦彩云
[太平寰宇记巫山县有巫山盛弘之荆州记云沿峡二十里有新崩滩至巫峡因山而名也首尾一百六十里旧云自三峡取蜀数千里恒是一山此盖好大之言也惟三峡七百里两岸连山畧无缺处重岩迭嶂隠天蔽日自非亭午夜分不见日月所谓髙山寻云怒湍流水絶非人境神女庙在峡之岸四川省志巫山在夔州巫山县东三十里形如巫字有峯十二曰望霞翠屏朝云松峦集仙聚鹤净坛上升起云栖鳯登龙望圣也此十二峯者不聚一面乃江绕此山周遭有十二峯绘者不得不彚为一图耳阳台山在巫山县治西北髙丘山亦在其间髙唐赋载巫山神女与楚王梦遇自言妾在巫山之阳髙丘之岨旦为朝云暮为行雨朝朝暮暮阳台之下是也后人立神女庙于山下今谓妙用真人祠楚辞瑶席兮玉瑱王逸注瑶玉为席汤惠休诗锦衾瑶席为谁芳南史萧贲善画于扇上图山水咫尺之内便觉万里为遥荆门在巫山之下流巴水在巫山之上流一统志荆门山在湖广荆州宜都县西北五十里大江南与虎牙相对水经注巴水出晋昌郡宣汉县巴岭山西南流厯巴中经巴城故城南李严所筑大城北西南入江四川通志巴江在重庆府巴县东北阆水与白水合流曲折三回如巴字因名巴江琦谓诗中所云巴水似指巴地所经之水而言不专谓曲折三回之巴江也广韵潺湲水流貌氛氲祥气也谢灵运诗缅邈区中縁张诜注缅邈髣髴也]

求崔山人百丈崖瀑布图
[天台山志百丈岩在天台县西北二十五里崇道观西北与琼台相望峭险束隘四山墙立下为龙湫翠蔓蒙络水流声潨然盘涧绕麓入为灵溪由髙视下凄神寒骨]
百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写真图岛屿备萦回石黛刷幽草曾青泽古苔幽缄傥相传何必向天台
[韵会瀑飞泉悬水也潨水会也徐陵玉台新咏序南都石黛最发双蛾韵会黛说文画眉墨也本作黱今作黛荀子王制篇南海则有羽翮齿革曽青丹干焉杨倞注曽青铜之精可绘画及化黄金者出蜀山越崖又正论篇加之以丹矸重之以曾青杨倞注曾青铜之精形如珠者其色极青故谓之曾青谢惠连诗盈筐自予手幽缄候君开李延济注幽宻缄封也瀑音仆潨音丛]

见野草中有名白头翁者
[名医别録白头翁处处有之近根处有白茸状似白头老翁故以为名唐本草白头翁其叶似芍药而大抽一茎茎头一花紫色似木槿花实大者如鸡子白毛寸余皆披下如纛头正似白头老翁故名焉陶言近根有白茸似不识也]
醉入田家去行歌荒野中如何青草里亦有白头翁折取对明镜宛将衰鬓同微芳似相诮留恨向东风

流夜郎题葵叶
惭君能卫足叹我逺移根白日如分照还归守故园
[左传鲍荘子之智不如葵葵犹能卫其足杜预注葵倾叶向日以蔽其根]

莹禅师房观山海图
真僧闭精宇灭迹含逹观列障图云山攒峯入霄汉丹崖森在目清昼疑卷幔蓬壶来轩窗瀛海入几案烟涛争喷薄岛屿相凌乱征帆飘空中瀑水洒天半峥嵘若可陟想象徒盈叹杳与真心冥遂谐静者翫如登赤城里揭渉沧洲畔即事能娱人从兹得萧散
