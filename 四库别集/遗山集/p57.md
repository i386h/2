<!-- { "loadSidebar": true } -->
　　天造草昧福有几？风云感会神与期。乾龙用之九方奋飞，潜蛟岂得留污池？王伯之柄魏所持，金城千里山四维。公籍盈数数有畸，燕赵廓廓无藩篱。六合遂入天戈麾，犹之历下开汉基。楚破竹耳将安归？天官葵功绝等夷。介三大藩画郊圻，大帛之冠大布衣。煌煌德星出虚危，扶伤合散倾复支。民恃保障轻茧丝，年谷屡丰物不疵。诸侯代兴公维师，谁谓华高可齐而？武公司徒屈于斯，眉寿保鲁止于斯。昔歌且舞今涕洏，人畴依乎遽夺之！甘棠之荫公之祠，丽牲有碑碑有诗。战功曰多民政慈，尸而祝之宁我私？公福我兮无已时，子孙众民其世思！

　　顺天万户张公勋德第二碑

