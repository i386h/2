<!-- { "loadSidebar": true } -->
　　纳主之仪礼经未见书仪但言迁祠版于影堂别无祭告之礼周舜防以为昧然归匣恐未为得先生前书又云诸侯三年丧毕皆有祭但其礼亡而大夫以下又不可考然则今当何所据耶
　　横渠说三年后祫祭于太庙因其祭毕还主之时遂奉祧主归于夹室迁主新主皆归于其庙此似为得体郑氏周礼注大宗伯享先王处似亦有此意而舜弼所疑与熹所谓三年丧毕有祭者似亦暗与之合但既祥而撤几筵其主且当祔于祖父之庙俟祫毕然后迁耳比已与敬子伯量详言之更细考之可见
　　答甘道士
　　所云筑室蔵书此亦恐枉费心力不如且学静坐闲读旧书涤去世俗尘垢之心始为真有所归宿耳
　　答陈道士
　　示及诸贤题咏之富得以厌观欣幸多矣又闻更欲结茅山颠岩栖谷饮以求至约之地此意尤不可及但若如此则诗篇法箓声名利养一切外慕尽当屏去乃为有下手处又不知真能辨此否耳
　　与防亚夫【渊】
　　奉别逾年思念不置然一向不闻问不知何时到家州举得失复如何也比日冬寒为况想佳门中尊幼一一佳适熹去岁到阙不及五旬而罢罢前一日送范文叔于北阙归家未久已闻刘徳脩亦罢归矣游判院相见不及款而别近亦闻其补外不知今在何许信蜀士之多竒也亚夫别后进学如何向见意气颇多激昻而心志未甚凝定此湏更于日用之间益加持敬工夫直待于此见得本来眀徳之体动静如一方是有入头处也因夔州江教授便人附此托赵守转致地逺不能多谈唯千万进徳自爱而已
　　与防亚夫
　　长沙之别忽忽累年都不闻动静深以为念度周卿来畧知还家已久不审比日为况定何如徳门尊少计各平安家居为学所进复如何也熹连年疾病今歳差胜然气体日衰自是无复彊健之理所幸初心不敢忘废亦时有朋友往来讲习伪学污染令人恐惧然不得辞也周卿相见必能道此间事与所商确之曲折因其归谩附此纸相望之逺防面无期唯以慨叹耳
　　与防亚夫
　　一别累年都不闻动静不审比日为况何如计且家居奉养读书求志不必逺游以弊歳月也熹衰朽疾病更无无疾痛之日明年便七十矣区区伪学亦觉随分得力但文字不能得了恐为千载之恨耳蔡季通吕子约吴伯丰相继沦谢深可伤叹眼中朋友未见有十分可望者不知亚夫比来所进如何今因建昌包君粥书之行附此奉问别后为学功夫次第所得所疑可因其还一二报及渠说欲求其医书必能自言曲折幸畧为访问也去年度周卿归尝托致意不知曽相见否刘范李游诸贤计各安健前此便中亦时得【阙】声问也无由会面千万进学自爱以慰千里相望之懐目昏灯下草草
　　答郭子从【叔云】
　　复男子称名然诸侯薨复曰臯某甫复恐某甫字为可疑又周人命字二十弱冠皆以甫字之五十以后乃以伯仲叔季为别今以诸侯之薨复云甫者乃生时少者之美称而非所宜也
　　此等所记异词不可深考或是诸侯尊故称字大夫以下皆称名也但五十乃加伯仲是孔颖达说据仪礼贾公彦疏乃是少时便称伯某甫至五十乃去某甫而专称伯仲此说为是如今人于尊者不敢字之而曰几丈之类
　　铭旌
　　古者旌既有等故铭亦有等今既无旌则如温公之制亦适时宜不必以为疑也
　　重
　　三礼图有画象可考然且如温公之说亦自合时之宜不必过泥古礼也
　　古者男子殊衣裳妇人不殊裳今以古人连属之衰加于妇人殊裳之制加于男子则世俗未之尝见皆以为迂且恠而不以为礼也
　　若考得古制分眀改之固善若以为难即且从俗亦无甚害
　　大带申束衣革带以佩玉佩及事佩之等丧服无所佩既有要绖而绞带复何用焉
　　绞带正象革带但无佩耳不必疑于用也【革带是正带以束衣者不专为佩而设大带乃申束之耳申重也故谓之绅】
　　主式祠版
　　伊川主式虽云杀诸侯之制然今亦未见诸侯之制本是如何若以为疑则只用牌子可也安昌公荀氏是晋荀朂非孙氏也但诸书所载厚薄之度有误字耳士大夫家而云几郎几公或是上世无官者也
　　江都集礼晋安昌公荀氏祠制云祭版皆正侧长一尺二分愽四寸五分厚五分八分大书云云今按它所引或作厚五寸八分通典开元礼皆然详此八分字连下大书为文故徐润云又按不必八分楷书亦可必是荀氏全书本有此文其作五寸者明是后人误故也【若愽四寸五分而厚五寸八分则侧面濶于正面矣决无此理当以集礼为正】
　　孤哀子
　　温公所称盖因今俗以别父母不欲混并之也且从之亦无害
　　并有父母之丧塟先轻而后重其奠也先重而后轻其虞也先重而后轻同塟同奠亦何害焉其所先后者其意为如何也
　　此虽未详其义然其法具在不可以己意辄增损也周制有大宗之礼乃有立适之义立适以为后故父为长子权其重者若然今大宗之礼废无立适之法而子各得以为后则长子少子当为不异庶子不得为长子三年者不必然也父为长子三年者亦不可以适庶论也
　　宗子虽未能立然服制自当从古是亦爱礼存羊之意不可妄有改易也如汉时宗子法己废然其诏令犹云赐民当为父后者爵一级是此礼意犹在也岂可谓宗法废而诸子皆得为父后乎
　　曾子问亲迎女在涂而壻之父母死如之何孔子曰女改服布深衣缟总以趋丧恐亦有碍开元礼除丧之后束带相见不行初昏之礼趋丧后事皆不言之何也
　　趋丧之后男居外次女居内次自不相见除丧而后束带相见于是而始入御开元之制必有所据矣
　　曾子问取女有吉日而女死如之何孔子曰壻齐衰而吊既塟而除之夫死亦如之服用斩衰恐今亦难行也
　　未见难行处但人自不肻行耳
　　谅闇以他经考之皆以谅闇为信黙惟郑氏独以为凶庐天子居凶庐岂合礼制
　　所引翦屏柱楣是两事柱音知主反似是从手不从木也盖始者戸北向用草为屏不翦其余至是改而西向乃翦其余草始者无柱与楣檐着于地至是乃施短柱及楣以柱其楣架起其檐令稍髙而下可作戸也来喻乃于柱楣之下便云既虞乃翦而除之似谓翦其屏而并及柱楣则误矣谅隂谅闇未详古制定如何不敢辄为之说但假使不如郑氏说亦未见天子不可居庐之法来喻所云不知何据恐欠子细也【滕文公五月居庐是诸侯居庐之验恐天子亦湏如此】
　　既除服而父之主永迁于影堂耶将与母之主同在寝耶
　　迁主无文以理推之自当先迁也
　　仪礼父在为母
　　庐履氷仪是但今条制如此不敢违耳
　　内则云女子十有五而笄二十而嫁有故二十三年而嫁言二十三年而嫁不止一丧而已故郑氏云父母丧也若前遭父服未阕那得为母三年则是有故二十四而嫁不止二十三也
　　内则之说亦大槩言之耳少迟不过一年二十四而嫁亦未为晚也
　　离之谓以一物隔二棺之间于椁中也鲁则合并两棺置椁中无别物隔之鲁卫之祔皆是二棺共为一椁特离合之有异
　　一棺共椁盖古者之椁乃合众材为之故大小随人所为今用全木则无许大木可以为椁故合塟者只同穴而各用椁也
　　眀器
　　礼既有之自不可去然亦更在斟酌今人亦或全不用也
　　招魂塟
　　招魂塟非礼先儒己论之矣
　　伊川塟说其穴之次设如尊穴南向北首陪塟前为两列亦湏北首故塟图穴一在子穴二在丑穴三在亥自四至七皆随其东西而北首而丙午丁独空焉是则伊川之所谓北首者乃南向也又云昭者当南向则穆者又不可得而然也
　　此两节不晓所问之意恐是错看了请更详之昭南向穆北向是庙中祫祭之位于此论之尤不相闗
　　实塟
　　圹中实筑甚善
　　伊川先生塟法有谓其穴安夫妇之位坐堂上则男东而女西卧于室中则男外而女内在穴则北方而北首有左右之分而无内外之别
　　按昏礼良席在东北上此是卧席之位无内外之别也其祖已塟系南首其后将族塟则不可得而北首则祖墓不可复迁而昭穆易位
　　未见后塟不可北首之意昭穆之说亦不可晓
　　祔
　　当如郑说伊川恐考之未详也但三年之后迁主于庙须更有礼顷尝论之今并録去　李继善问纳主之仪礼经未见书仪但言迁祠版于影堂别无祭告之礼周舜防以为昧然归匣恐未为得先生前书有云诸侯三年丧毕皆有祭但其礼亡而大夫以下又不可考然则今当何所据耶答云横渠说三年后祫祭于太庙因其祭毕还主之时遂奉祧主归于夹室迁主新主皆归于其庙此似为得礼郑氏周礼注大宗伯享先王处似亦有此意而舜防所疑与熹所谓三年丧毕有祭者似亦暗与之合但既祥而撤几筵其主且当祔于祖父之庙俟祫毕然后迁耳比与敬子伯量详言之更细考之可见　又答王晋辅云示喻卒哭之礼近世以百日为期盖自开元失之今从周制塟后三虞而后卒哭得之矣若祔则孔子虽有善殷之语然论语中庸皆有从周之说则无其位而不敢作礼乐计亦未敢遽然舍周而从殷也况祔于祖父方是告祖父以将迁它庙告新死者以将入此庙之意己祭则主复于寝非有二主之嫌也【主复于寝见仪礼郑氏注】至三年之丧毕则有祫祭而迁祖父之主以入它庙奉新死者之主以入祖庙【此见周礼郑注及横渠先生说】则祔与迁自是两事亦不必如殷之练而祔矣礼法重事不容草草卒哭而祔不若且从温公之说庶几寡过耳卒哭
　　以百日为卒哭是开元礼之权制非正礼也
　　孟献子禫县而不乐比御而不入孔子以献子加于人一等矣今之居丧者当以献子为法不可定以二十七月为拘
　　献子之哀未忘故过于礼而孔子善之所论恐未然也影堂序位
　　古者一世自为一庙有门有堂有寝凡屋三重而墙四周焉自后汉以来乃为同堂异室之庙一世一室而以西为上如韩文中家庙碑有祭初室祭东室之语今国家亦只用此制故士大夫家亦无一世一庙之法而一世一室之制亦不能备故温公诸家祭礼皆用以右为尊之说独丈潞公尝立家庙今温公集中有碑载其制度颇详亦是一世一室而以右为上自可检看伊川之说亦误昭穆之说则又甚长中庸或问中已详言之更当细考大抵今士大夫家只当且以温公之法为定也庶人吉防皆得以同行士礼以礼穷则同之可也故不别制礼焉不审若然否
　　恐当如此
　　今有人焉其父尊信浮屠若子若孙皆不忍改将何时而已恐人子之遭此勿用浮屠可也至于家舍所敬形像必湏三年而后改不知如何
　　如此亦善
　　答郭子从
　　古人六礼自请期以前皆用旦亲迎用昏若妻家相去逺只得先一日往假馆于近次早迎归如何
　　只得如此
　　主人揖壻入壻北面而拜主人不答拜何也
　　乃为奠鴈而拜主人自不应答拜
　　乡人多先庙见舅姑然后配不知如何
　　不是古人必三日庙见谓必宜其家中夫妇已定意思然后可以庙见成礼之眀日便当见舅姑毕方往见于女氏之父母妇至男家未敢便庙见故壻往女氏亦未敢见其父母及其家庙亲戚也要只是温公与伊川礼男至女家温公本为是女至男家伊川底为是古人亲迎必乗马
　　答叶仁父
