<!-- { "loadSidebar": true } -->
　　生既精剑术，遂有游四方之志，意将穷闽峤，历燕齐，达岷蜀，通黔滇，匹马裹粮，不挈仆从。偶行山东道上，贪看山色，缓辔徐行。忽闻林樾中有鸣镝声，方一顾视，矢已及前。生即以手接之；第二矢又至，生即以所接之矢掷之，箭镞相值，铿然作声。绿林豪者骤马飞至，虬髯燕颔，状颇雄伟。生掷剑空中，有如长虹贯天，前队十余人，首尽落地。豪者知不相敌，长啸遽遁。日亦渐暮，遂觅逆旅暂憩。顷之，有北地保镳客亦来卸装，互述遇盗事，生询其形状，所见略同。问：“有所失乎？”曰：“头纲三千金，已为豪者挟之疾驰去。”生曰：“观其踪迹，距此当不远，何不一探其巢窟？诸君敢从我一往乎？”众嗫嚅不敢应，镳客有二弟子愿从。复至前处，纵马向荒僻所行约十余里，径益险隘，乃舍骑步行。逶迤里许，遥见林薄中漏有灯光，急趋就之，得一大院落，四周环以河，无略可渡。生一跃竟过，回视二人，惴然不敢越。生复回挟二人俱过。门外恶犬数十，向生群吠，声猛若豹。有巨若神獒者二，迳奔生，若肆搏噬状。生拳毙之，群犬乃喑不敢声。方拟叩门，而双扉忽呀然开，一女子椎髻窄袖，左秉炬，右执剑，自内出，呵生曰：“何处莽男儿，夤夜来此？想欲觅死耶？”生指二人谓女曰：“渠师有三千金寄顿君处，今特来索还。可即畀之，不然，潘叔明剑下无情也。”女嘤咛一笑，嗤之以鼻，悬束炬于檐下，飞剑向生。生急飞剑敌之，转斗盘旋，有若万丈寒光，逼人毛发。生竭生平伎俩，挥霍纵横，总不离女之前后左右。斗方酣，女子剑光忽敛，一跃出十余丈外，连呼曰：“止，止！”生亦收剑旁立，问女何事。女曰：“君非五台铁脊禅师弟子耶？”生曰：“然。”女曰：“然则我同门也。三千金君物耶？可将去。”撮口作声，门内彪形大汉十余人，应而出。女命运金还其寓，勿稍淹也。肃生入内。

　　生欲觇其异，亦不辞，二弟子并随入。登堂，前所见男子离座起迎。女指谓生曰：“此余兄也。先时孟浪，勿介意。”须臾，置酒布席，水陆毕陈。女曰：“具此咄嗟筵，殊不足以达敬意，聊表同袍之谊云尔。”生谦逊而后入座，二弟子侍于旁，兄妹在下相陪，执壶持觞，殷勤相劝。席间述及禅师现卓锡秣陵相国寺，曾以衣钵传大弟子法显，双丸一剑，冠绝古今，恐天下罕其敌手，“妹思往角，一观其技，特恐术尚未精，为其所窘。若得如兄者相佐而往，可无忧矣。”生应曰：“诺。”订以京师言旋，准践此约。天明，遂与女别。抵寓，知三千金早已珠还璧返，镳客再三称谢。生曰：“幸不辱命，又何足道。”夜深入睡，除冠，则发一绺盘于冠内，解衣，则服自胸以下截如刀划，骇愕良久。及旦，于枕函下得匕首一具，白金五十两，题曰“赆仪”，下注云：“戋戋者聊为一醉资。明岁南旋，自当敬迓道左，同作白门之游。”生始知女术远出己上，特以渊源一派，故留余情耳。

　　生既入京，遂游辽蓟、三韩、百济，足迹遍焉。还经山左，仍取旧道。女已先在，笑曰：“君真信人也。”生以在吉林所得人参馈女，曰：“聊以供高堂颐养之需。弟今日余生，皆卿所赐，此后不敢轻夸剑术矣。”女俯首嫣然，不作一语。遂与女并辔还家。女兄已候于门外，自门及堂，灯火辉煌，结彩悬球，炫丽夺目。堂上锦绣成围，氍毹贴地，臧获数十辈，皆鲜衣盛服，见生咸垂手侍立。生以女待己若是郑重，益觉局促不安。时已设席于室之西偏，女兄独至曰：“先为君洗坐。”酒三巡，而饭已至。酒罢，具汤沐浴竟，左右以吉服进。生觅故衣，曰：“已付婢媪浣濯矣。”问女何不来？匿笑不对。俄闻外堂乐作，箫管悠扬，女兄趋入曰：“舍妹以君为当代奇人，英雄儒雅，二者兼之，愿委身以事君子，执箕帚之役，而备巾栉之数。今夕即为合卺吉期，君其毋辞。”生惊喜合并，无以措词。方欲有言，众乐竞奏，傧相入催，至于再三，导者已或推之，或挽之，出堂面北立。女亦红巾首而至，不觉盈盈其俱拜也。既入洞房，却扇定情，女仪态万方，天然媚。生倍深眷恋，爱若明珠，虽鸾皇之和鸣云路，翡翠之戏影兰苕，不是过也。说剑之暇，细询家世，始知女姓程，名楞仙，字香严；其兄名南，字秋浦，曾为武进士，授职都阃，不睦于营员，以是罢官；女父亦武弁，好结客，江湖术士至其门有所丐贷，无不立应，有“小孟尝”之称，坐是落其家。女生四五岁，即喜操弓矢，弄弹丸，于百步外悬物为的，每发必中。偶与群儿驰逐嬉戏，铁脊僧适过，见之，惊曰：“此异材也。”往谒女父，愿教以诸艺。女父遂留僧于家，令女兄亦从之学。女出拜师，虽幼，若成人。僧奇爱之，悉心教授，三年业成，笑曰：“吾术有传人矣！汝可出与天下角，当无不靡。”女术能穷极变化，纳须弥山于芥子中。剑一，弹丸二，日夕随身，时于口中吐剑，指上出丸，取人首于十里之外。前日铁脊僧过女处，偶赞生能，且谓与生有前缘，当不让磨镜者流也。因是聊施狡狯耳。

　　法显亦僧之高足，艳女美，欲得为世外眷属。女闻之，衔恨刺骨，思有以报之，赘生后，日以秘法授生，令与法显角。教之一年，试使演斗，笑曰：“尚未可也。”法显闻女已适人，愤甚，欲以力取之，惮师，不敢发。适五台山寺方丈觉果以寺中有怪物夜出迷僧众，被其惑者，即为所食，前后已及百人，飞札召僧，令运慧剑以斩之。铁僧欣然命驾行。僧甫行而法显之书亦至，其书云：

　　女菩萨心中有一法显，法显心中有一女菩萨也久矣。苟能以秘密法结欢喜缘，则法显将化身为十万金铃，常护名花，永不相犯；若其耽外道，恋情魔，则将于一刹那间，取汝头颅于衽席之上。毋谓法显三尺霜锋必不利也。

　　女阅之，愤焰中烧，谓生曰：“明日我隐形汝身，随汝俱往，汝可与之斗剑，使其神注力酣之时，我猝出杀之，以泄此忿，何如？”生曰：“妙则妙矣，杀人者抵，国有常刑。聊其如我何？”女曰：“然则使之抱病而毙何如？”遂相约刻期斗剑于相国寺。

　　届日生往，法显问：“女菩萨何不来？”生曰：“闺阁女子，岂容轻见方外？”语未毕，剑已突出。生急出剑相抵，两剑腾跃空中，夭矫若龙。法显口吐双丸，直奔生面，忽一剑自生鼻出，径入僧口，僧倒地称腹痛，遂罢斗。末后之剑，盖女身所化也。僧知为女所算，急诣秦中求师忏悔，半道而卒。女乃还。计女隐形法显腹中者凡六十日，技亦神矣哉！安见红线聂隐娘之流，天壤间无之哉！

　　金镜秋

　　金镜秋，兰陵世家子。少好读书，能明大义，不屑为章句之学，塾师授以贴括，笑曰：“此何等文字？乃欲令余俯首下心以求之哉！”由是日从事于诗古文词。时作近游，登山临水，偶有感触，辄寄之于吟咏。有友人宦于闽省，适补授厦门同知，驰书招之前往。生欣然命驾，即乘轮舶航海而南。行至中途，飓风大作，虽双轮迅驶，而颠簸异常，将近福州，舟忽搁于礁石，遽沈波底。舟中人各趋小艇。生时魂已离身，心尚明了，业委性命于惊涛骇浪之中，自艇失足堕海，浮沈波际，莫辨昼夜。

　　忽闻耳畔有呼“玉卿”者，启眸视之，乃其中表昆弟行，维扬吴生也。吴生去岁以疫病亡，生早已得其凶耗：“玉卿”则生幼时名也。生见吴在侧，疑己亦死，顿念老母在堂，无人侍奉，不禁哀从中来，泫然出涕，询吴曰：“此岂尚是人间耶？”吴曰：“此乃在台州万山中，灵境缥缈，仙真往来，虽非天上，远胜人间。余昔时非死，特尸解耳。斯世滔滔，不过聊一游戏，岂可久居哉？”因出药丸授生，呕水斗余，胸鬲顿爽。呼妻出见，乃一十七八岁女郎也，丰姿绰约，丽绝尘寰。吴命以叔嫂礼见，女盈盈下拜。生不觉膝之自屈也。吴结庐在山半，屋后皆苍松翠柏，匝地参天，虽盛夏无暑意。门前方塘如鉴，多种藕花，红嫣白媚，风景自殊。吴乃为生易去湿衣，令改羽士装。生亦甚喜，谓自此尽捐尘念，永绝世缘，愿随吴在山中修行，藉以证道。吴笑曰：“恐未必然。”遂令僮仆洒扫西斋，以宿生。

　　生视斋室甚幽，斋外短墙，仅可及肩，修篁丛筱，蔽日拂云，日暮凉风四起，顿有萧条之感。既夕，孤灯耿壁，寒蛩鸣砌，独坐静听，益形索寞，不得已展衾遽卧。头甫著枕，即入睡乡。忽见一仆持刺迳入，白曰：“某司马遣骑来迓。”生不觉随之俱行，揽辔疾驰，顷刻已十数里，遥睹衙署巍峨，吏胥隶役，垂手侍立者百余人。甫至大堂，友人已盛服出迎，执手慰藉。生言适罹水厄，几不得相见，今仍获托宇下，殆有天幸。友亦为之欷嘘。

　　言次已设筵于衙左小轩中，有花木池石之胜，时木樨已盛开，香参鼻观。酒酣，友呼歌姬出而侑觞，娉婷前来者凡四五人，著绛绡裳者尤光艳动人。俱执壶捧杯，环劝生饮。生目之而笑曰：“敢闻妙音，一洗凡耳。一曲一杯，所不敢辞。”于是拨筝琶、吹笙箫者，纷然竞奏。所歌皆非人间节调，嚼徵含商，悠扬宛转，但觉脆堪裂帛，响遏行云。生听之，不禁魂销心醉，情不能禁，急把玉臂，举杯饮之，曰：“酹汝琼浆，聊代金饼。”绛绡女子红晕双颊，勉尽一觞。生曰：“妙哉！仰饮其馀沥无涓滴。”友笑曰：“此即杜分司所索紫云也，君如属意，当令充箕帚。”生起逊谢。

