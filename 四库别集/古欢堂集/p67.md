<!-- { "loadSidebar": true } -->
　　余尝攷昔人之不合于时而迁谪其官者或投畀于蛮乡或窜流于海外潮阳儋耳比比然也栁州播州皆非善地而播州非人所居尤瘴疠荒徼之甚者若夫黔接壤于栁播之版图则半于黔明二百七十余年前后以谪官来兹土者有王文成邹忠介两先生夫忠介以抗疏忤江陵杖戍都匀卫后上意渐移复原官以去其在黔也日与匀士讲明阳明良知之学著书立説大抵尊信文成者文成先生疏救戴铣遂谪官为龙场驿丞得罪之由南臯略同而黔之士相与俎豆之无已盖其学闗乎世道人心其功在于生民社稷明臣中殆无出其右者非气节文章一才一艺之士所可企及也方先生之至龙场也苗蛮卉衣鴂舌无可通语者时刘瑾憾犹未已事且不测自计得失荣辱颇能通脱独死生一念未忘乃为石墎自誓居易俟命从者皆病自析薪作縻饲之恐其中懐抑郁又与謌诗及越调曲杂以谈笑忽中夜大悟格物致知之防寤寐中若有人告之者呼跃而起从者皆惊始知圣人之道吾性自足向之求理于事物者误也乃以默记五经之言证之莫不脗合因着五经臆説呜呼先生之学以谪官而成先生之道其亦由龙场而跻于圣贤之域也耶当日坐拥皋比讲习不辍黔之闻风来学者卉衣鴂舌之徒雍雍济济周旋门庭观其课诸生四条并问答语録俾尼山之铎施及罗施鬼国弦诵流传以讫今日黔之士肆成人有徳小子有造彬彬然盛矣而且里巷歌声蔼蔼如越音嵗时伏腊咸走龙场致奠亦有遥拜于其家者先生之教何其广而泽何其深且逺欤乃复以穷岩茂箐之间以何陋名轩寅宾为堂君子亭玩易窝诸址旧迹岿然遗风宛在虽樵人猎士过其地者无不感而生敬流连忾慕其人所谓顽夫防懦夫有立志而况亲炙之者乎其最大者尤在与水西安宣慰三书当是时宋氏之叛乱未平安姓之奸谋欲启发防摘伏直以片纸数言虽司马谕蜀仲连射书殆无以过也嗟呼先生一谪官驿吏耳何与地方事而乃寓深心以弭旤乱讲吾衟以正人心实大有造于黔也凡膺封疆之重有斯民之责者其亦当媿而知勉矣迨乎平茶寮靖岑党浰头八寨猺峒革心鄱湖一战宸濠授首异勳铭于景钟大名垂于宇宙皆自龙场之石墎悟道始奈之何谓其学邻于佛老而轻诋之然而光铓万丈掲日月而行先生之道固自若也夫知行合一致知为力行之本而力行实践则必从功业中体验而出先生之生平功业赫赫如是当时寜吉辈岂不闻之顾乃甘为蠡测不惟为先生所哂抑且为南皋所不受可知也余于抚黔之明年重脩阳明祠既告厥成援笔书此且勒诸石以示黔士之来学者若夫祠之亭榭竹木因革始末则有阮杨之残碑在皆所不道也
　　淮阴侯后
　　客书淮隂侯传后曰广南有韦土司自言淮隂侯后当钟室难作淮隂侯客某匿其三嵗儿知萧相国与侯善往见之防示侯无后意相国仰天叹曰嗟乎寃哉泪淫淫下客见其诚以情告相国惊曰若能匿淮隂儿乎中国不可居矣急跳南粤赵佗作书遣客匿儿于佗曰此淮隂儿公善视之佗养以为已子封之海滨赐姓韦用韩之半也今其族世豪于海壖有鄼侯所遗之书尉佗所锡之诰勒之鼎器谓其説得诸楚张燧今定番有韦番司其先亦出于广南晋天福间楚王马殷遗其八帅率邕管栁州兵讨两江溪洞至此留军戍之因各据其土号八番韦番其一也其人虽版图奉冠带输租课然多隂贼剽悍兽食而鸟息未见有能豪者至问其受姓之自与鄼侯所遗之书尉佗所钖之诰率皆不知而云无有则又何也得无感淮阴之无后姑为此影响疑似之谈而妄言之人遂亦妄听之而妄述之欤然世之韦姓多矣即云善妄胡不托之叡皋之流而顾有取蛮髦之类也抑其从来者逺子孙忘之遂不能名其先为淮隂侯后耶事之有无未可知然韩淮隂以震主之功遭鸟尽弓藏之惨千古痛之而无可奈何乃欲于烬冷尘扬之后庶防得一二影响疑似之谈以快志士之心亦足悲已
　　张三丰
　　闽人明洪武间以军籍戍平越卫蓬头草履四时惟一破纳行丐市上人呼为揧蹋仙自于髙真观后隙地结茅亭昼则闭户静坐夜则礼斗与指挥张信善尝与奕后指城南月山寺右地曰此必封侯信从之后果以战功封隆平尝自叙云幼年慕道长嵗求元识至人之奥防悟义理之深诠所着大类叅同契内景黄庭诸説其人果道家者流乎抑时之隠君子有所托以逃耶如世所云浮丘洪厓安期生王方平辈固未可知矣亭前一池似石盂泉出地中澄不涸旁有桂一株揧蹋手植三百年故物永乐间曾遣官徴聘竟莫知所之説者谓金川之役盖假访三丰之名以侦逊国者之逸踪也即孙文恭望仙台诗亦云望仙台逈草花笼揧蹋真仙落故踪永乐当年书诰在谁知不为觅三丰然传信传疑皆不可考最可异者平越城西山曰倒马坡坡半见隔山石壁如屏悬崖千仞上有三丰遗影首戴华阳冠侧身杖防西行俨然画图极可观旁刋神留宇宙四字余过而慕之作歌纪其事
　　【附诗】神仙之说果有无防见员峤兼方壶风蝉脱骨幻术耳逃名欺世夸清都刘安鸡犬事颇恠籛铿年纪言多诬汉武不识东方朔祀灶郤老何其愚人生百年五伦重学仙佞佛皆伧夫罗施自昔号鬼国碧鸡金马西南隅草木瘴疠山水窟其间或有烟霞徒熊经鸟伸诀自秘寸田尺宅理岂麤地产丹砂大于斗彭亨鼎火铅汞腴异哉三丰偓佺侣掣蹋道士羣相呼洪武初载来黔地防峨城市吹都卢石鉢流泉清且防庙砌老桂荣不枯郭外层岚立千仞忽于巅顶传形躯勾展顾呉作小照俨然一幅行仙图华阳笠子两芒屩手拖藤杖西方趋飞瀑直冲入袍袖松花下落粘髭须凭虚御风将焉往何不为我停须臾神留宇宙四大字笔法倒薤非糢糊谁人结搆置峭壁巧匠斵削惊天呉始信灵踪非妄诞裵不去坐日晡长生思假六禽戏前村防雨鸣鹧鸪
　　月溪
　　僧月溪江安人明宣徳初来赤水投于陈百户栖马厩中夜辄有光陈异而遣之至唐朝坝印山见林麓洞壑负气争髙含霞饮景幽窅差互中有磨刀溪大石横亘水流其旁声若犇雷鸣防巉壁北立瀑挂为帘三叠而注于溪遂结庵曰永洪居二载帝召天下名僧十三人诣阙月溪与焉将别语弟子曰此中缁众母逾四十逾则不利抵京将召入上密令中使置佛经于地覆以锦裀诸衲皆履而入月溪独趦趄不前上促之对曰非敢以方外自髙惧借经为罪非上所以召臣意上异焉取经入赐以茶不饮而南洒问故对曰留都火焚四十八户用禳之上未信后守臣奏火作如其语久之遣还至留都遂示寂后人广其故居以为寺缁流仅四十人过五人则一死过三人则一病过一二人则有莫能逾其数黔中称异僧首月溪焉
　　论曰凡为浮屠家言者类多神明其説以张大之而释氏之教遂易中于人心月溪之事近于幻矣为儒者所不屑道然其事亦有足录者昌黎表佛骨而友大颠固所不尽废也
　　南霁云康保裔
　　南霁云之得祀于贵阳以其子承嗣之为清江太守也康保裔之得祀于新麦以其子继英之为贵州团练使也然二公又自有其可祀者唐书霁云与张巡同传睢阳射贼临淮借兵至今读之凛凛有生气攷宋史保裔为髙阳闗都部署亦以战死其人谨厚好礼喜宾客尝操矢三十引满以射筈镝相连而下贷公钱十万劳军没后新吏鬻器玩以偿此皆与日月争光者岂必待子而后俨然庙食乎传曰能御大灾则祀之能捍大患则祀之贵阳壬戌之受围也城垂防守者登陴而哭贼忽见旌麾甲马布列城上乃不敢入是则南公之捍患也万歴戊午春不雨官民迎康公而祷之公像不满三尺介胄赭面舁夫踉跄流汗雷雨随至嵗以大有是则康公之御灾也况其撞门书号灵迹不一郭青螺张凤皋诸君子尝称道之矣安见贵阳新麦之不可祀而必以其子之故哉虽然自古忠臣孝子文章道徳仗节死义之士生厯其地没则为其地之神如马伏波神于壶头张桓侯神于阆中栁仪曹神于栁州理或有之无足恠者若夫二公者一宜神于睢阳一宜神于天雄于黔无与也使不有令子为之后官于黔以显其父之贤则诗书所载世之曩英往哲可祀者多矣夜郎之人亦奚取渺不相属之二公而为之立庙乎则谓二公之祀以其子也又宜矣爱其人尚不伐其树况爱其子矣而有不爼豆其父者乎承嗣歴三州多政继英入贺真宗叹其世笃忠贞二子亦人杰云
　　黑神庙
　　禳火之役首告祝融之神髙辛氏司火也次祭南明河之水从黔俗也次又诣黒神之庙而致祷焉神姓南名霁云庙在黔城之内凡水旱灾祲疠疫兵革之事有祷必应能有功徳于民而民受其赐血食于斯不知歴防百年土人以其长冠防髯而貌之也故曰黒神云攷南公范阳人行八为唐名将射贼将尹子竒丧其左目立功睢阳生平未尝入黔也黔何以有公之庙也黔通志所载名宦公有子名承嗣者为清江郡太守厯婺施涪三州多善政后自请讨王承宗有战功岂土人之所祀者乃其子而非其父欤抑或其子宦游此地曾为父立庙遂相沿数百年而尸祝俎豆之无已欤唐至徳二年尹子竒复围睢阳城中食尽张巡令公犯围而出告急于临淮贺兰进明拥兵不救爱公勇壮具食延之公曰睢阳之人不食月余矣霁云虽欲独食且不下咽大夫坐拥彊兵曾无分灾捄患之义岂忠臣义士之所为乎因啮落一指以示进明曰霁云既不能达主将之意请留一指以示信呜呼亦伟矣哉宜乎其为神之聪明正直能有大功徳于黔民也夫有功徳于民而祀之者正也今禳火之役祷而祭之而遂无不应火灾以弭而民受其赐盖黑神之灵焉故并书之
　　夏国公祠
　　弇州别记云陆子渊玉堂漫笔言镇逺侯顾玉卒赠夏国公夏上少画当作防音读遍攷广韵玉篇正韵皆不载此字岂陆该博别有据耶然赠国大典宁有舍正韵而巧为字者好竒之士乃尔不足信也予抚贵州入南门有夏国公祠考明玉珍国号夏都重庆故贵州亦名夏顾成平贵州赠夏国公非顾玉也成初封镇逺侯子孙嗣侯外二庶子世袭指挥一在贵州卫一在普定卫久除
　　碑
　　黔永宁有诸葛公碑新贵县学有王文成君子亭何陋轩二碑又有罗文恭寄题阳明祠一碑
　　水西马乌防马
