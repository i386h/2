<!-- { "loadSidebar": true } -->
　　又谓市为虚子厚诗云绿荷包饭趂虚人是也又有痰市间一日集如痰疟然

　　吞印
　　刘滋未第时梦人携印满篮呑之至十四枚止见印累累出于腹上后登科厯十四任

　　五相一渔翁
　　王禹偁精于四六有同在翰林而大拜者王有启贺之云五神山上曽陪鹤驾之游六学士中独有渔翁之叹葢有白乐天诗云元和六学士五相一渔翁

　　囝哀闽
　　闽人谓子为囝【音蹇】谓父为郎罢唐多取闽奴为宦者顾况有囝哀闽一篇云囝生闽方囝吏得之乃絶其阳为臧为获致金满屋又有囝别郎罢郎罢别囝之语以讽谏

　　碑阴八字
　　义县有汉太尉许馘碑久磨灭许氏诸孙再刻之或题八字刻于碑阴曰谈马砺毕王田数七人莫能晓徐铉父延休一见则解曰谈马即言午许字也砺毕石碑王田即千里重字也数七即六一立字也许碑重立字也

　　繁台
　　天清寺台本汉梁孝王鼓吹台朱梁高祖尝阅武于此因改为讲武台其后有繁氏居侧又号繁台

　　苏台
　　苏有姑苏台故曰苏台相有铜雀台故曰相台滑有测景台故亦曰滑台

　　腰黄
　　本朝知制诰待制止服皂鞓犀带迁直学士始横金燕公肃为待制十年不迁遂作陈情诗曰鬓边今日白腰下几时黄不久果迁也

　　○先公谈录【李宗谔】

　　照袋
　　以乌纱为之四方有盖并举中贮纸笔等五代时人多用之

　　问三事
　　李昉为相每见客必问三事民间有何疾苦为政有何术业时政有何缺失有可采者即日上闻

　　麤官
　　唐之盛时内重外轻任方面者目为麤材燕公愧无通材供国麤使薛能谢人惠茶诗云麤官乞与真抛却赖有诗情合得尝之句

　　窦氏五龙
　　谏议大夫致仕窦禹钧有子五人仪俨侃偁僖俱以进士及第俱厯显仕俱着清望仪俨尤擅文名于时冯道赠诗云燕山窦十郎教子有义方灵椿一株老丹桂五枝芳故号曰窦氏五龙

　　谏议谓之坡
　　唐谏议大夫班在给舎上一迁为给事又迁为舍人有自它官为谏议者班给舎上班中戏语饶陟上坡却须下坡言迁给舎却在下也

　　尚书里行
　　旧语太常不是卿秘书不是监以其职品清重不与他卿监等李为翰林长以病求大蓬之拜又太常卿在六曹尚书丞郎同幕次谓之尚书里行

　　○倦游录【张师正】

　　瓜虀
　　韩龙图贽山东人喜食瓜虀能论品第赵悦道戏之曰欧阳永叔撰花谱蔡君谟撰茘枝谱请公撰瓜虀谱

　　候柱窠脉
　　孔嗣宗自言善候柱窠脉布指其上即知虚实

　　家鹿
　　岭南人食鼠谓之家鹿

　　陈希夷戒
　　真宗召陈抟至阙下士大夫多谒见求其言告之曰爱好之所无久恋得意之所无再徃如此而已

　　山蓣
　　山药按本草名薯蓣唐代宗名豫改下一字为药本朝英庙讳上一字改为山今合谓之山蓣

　　善谑驿
　　襄州南有驿名善却葢唐之善谑驿乃淳于髠放鹄处也栁子厚集和刘梦得善谑驿奠淳于髠先生是也

　　○资暇集【李匡文】

　　行李
　　左传云行李之往来注云行李使人也今人以装为行李非也正当作行使籀文使字作字疑讹为李字

　　药栏
　　今园亭中有云药栏者栏与药是一事非花药之栏也按宣帝诏曰池药未御幸者假与贫民苏林注云以竹为绳相接连绵为禁药使人不得往来耳

　　星货铺
　　市肆以筐筥等鳞次其物以鬻者曰星货铺言罗列繁密如星今呼为星火铺非也

　　蹙戎
　　今人以奕局取一道人以五棋子谓之蹙融非也当谓之蹙戎此戏生于黄帝蹙鞠意在军戎又庾元规着座右方所言蹙戎是也

　　○梦溪笔谭【沈括】

　　视草台
　　学士院玉堂太宗尝幸今惟学士上曰许正坐它日则不故事堂中设视草台草制则具衣冠坐其上今废之矣

　　然牕
　　玉堂东承旨阁子牕上有火然处太宗尝夜幸苏易简为承旨已寝遽起无灯宫嫔自牕引烛照俾具衣冠

　　蛾眉班
　　唐制两省供奉官东西对立谓之蛾眉班

　　槐厅
　　学士院第三厅阁子前有一大槐号槐厅旧传居此阁者多入相今入院者争据此厅

　　校书官称学士
　　开元集贤院故事校书官称学士今三馆皆称学士葢开元故事也

　　一麾
　　今谓守郡曰建麾盖用颜延之与阮始平咸诗云累荐不入官一麾乃出守此皆指麾之麾自杜牧云欲把一麾江海去后人承误用之也

　　马尾胡琴
　　括为西边凯歌云马尾胡琴随汉车曲中犹自怨单于

　　曼卿豪饮
　　曼卿与刘潜为酒友每露顶着械而坐谓之囚饮饮于木杪谓之巢饮以藁席束之引首出饮饮已复缩之谓之鳖饮夜置酒空室中谓之徒饮匿于四旁一人时出饮饮已复匿谓之鬼饮后为海州通判于公舎后营一庵名曰扪虱庵

　　○鸡跖集【阙名】

　　玉虎鸣
　　河图谓雷声

　　雨虎
　　关山图霍山有雨虎如■〈虫角〉雨则出

　　银湾
　　许洞诗谓银河

　　玉女披衣
　　王采安居记萍乡有玉女岗天将雨则出五色云人谓玉女披衣

　　天乳星
　　列星图曰天乳明则甘露降

　　参旗井钺
　　博奕作参旗井钺十二军号

　　神浆
　　卢思道谓雨曰神浆可挹

　　八穗书
　　韦续云神农因嘉禾作八穗书

　　银浦
　　李贺诗谓天河

　　孤云两角
　　兴元南有路通巴州极高险谓之两角谚曰孤云两角去天一握因谓此尔

　　去天尺五
　　韦曲鄠杜近长安谚云城南韦杜去天尺五

　　浮玉堂
　　太湖记云湖是仙人浮玉北堂

　　鳞屋
　　楚词注河伯以鱼鳞为屋

　　平泉石
　　李卫公诗序曰后世以平泉一石一花移放他处者非李氏子孙

　　交鱼符
　　唐宫殿门给交鱼符

　　金杯玉椀
　　桑道茂谓公卿宅曰永宁坊是金杯破可重制安邑里是玉椀一破不复全矣

　　绿莎厅
　　河中府旧有绿莎厅王元之送人诗云绿莎厅事旧鸣蛩

　　甲乙丙丁名
　　乐天作牛竒章石记曰公嗜石以甲乙丙丁为品太湖为上罗浮次之天竺又次之余为下

　　拒风冠
　　南齐永明中高丽使至冠拒风冠曰古弁之遗象

　　钩络带
　　呉录云革带是也

　　五两
　　北堂书抄候风之羽楚人曰五两

　　妓衣
　　梁夏侯亶妓妾客至令隔帘作乐后以帘为妓衣耳

　　缥瓦
　　刘陶诗云缥碧以为瓦

　　婪尾酒
　　最后饮酒也太平广记虎部申屠证事

　　莼龟
　　酉阳杂俎莼根甚美名莼龟

　　玉笋门生
　　李相知举门生多清秀谓之玉笋门生

　　名在月中
　　会稽先贤传阚泽年十三梦姓名炳然在月中

　　云蓝纸
　　段成式与温庭筠诗序云予在九江造云蓝纸辄送五十板诗云三十六鳞充使时数番犹得裹相思

　　雌甲辰
　　裴晋公有遗以槐瘿者郎中庾威在坐见之曰此是雌树生公问郎中年甲对曰与君同是甲辰公笑曰郎中乃是雌甲辰也

　　炼雪丹
　　二仪录萧史造炼雪丹与弄玉涂之即今之水银粉是也

　　返魂榆
　　十洲记以玉釡煮返魂榆

　　天子南库
　　市舶录金山珠海天子之南库

　　戚闬
　　宋太子妃哀册飞芳戚闬

　　万日坟
　　杜牧作韦温墓志云温■〈疒昜〉生于首谓其壻曰予官校书日梦黄衣撮去道逢人告曰彼坟至大功须万日遂寤今万日矣翌日果不救矣

　　呵叱木偶
　　王弼注易刻木为郑玄象见其所误辄呵叱之

　　毫锥
　　元白应制用细笔名毫锥作诗云策目穿如札毫锋鋭似锥

　　此地十倍
　　沈约郊居宅成刘杳赞之约报曰惠以二赞词采妍富便觉此地十倍

　　饮墨
　　北齐策秀才有冒滥者饮墨一升

　　尤伯纸
　　萧子良与王僧虔书尤伯之纸妍妙辉光仲将之墨一点如漆尤伯人之名也

　　山庭月角
　　论语象颜渊山庭月角

　　蟹朝魁
　　陆龟蒙蟹志云江东稻初熟蟹率执一穗早夜指江而行名蟹朝魁渔人以萧苇承统取之名蟹断

　　狮子骢
　　隋文时大宛献马号狮子骢隋末不知所在后唐文皇得于麫硙间皮骨悉穿食以锺乳生五驹皆神骏

　　三眠栁
　　李义山赋注云汉苑有人形栁三眠三起

　　旌节花
　　唐王处回家居有道士以花种遗云此仙家旌节花也后处回厯三镇焉

　　瓜葵三辈
　　齐民要术瓜早晚及中三辈又葵稻更生歳终得三軰

　　小门下
　　通典谓给事中

　　宦海
　　仙传拾遗有道士谓颜真卿竒骨可度世不宜沈名宦海

　　象耕鸟耘
　　陆龟蒙曰耕欲深如象之履耘欲疾如鸟之啄他说舜之神怪皆非也

　　○法书苑【周越】

　　鹤头蚊脚
　　二书皆汉诏板所用各象形

　　葬玉埋香
　　玉溪编事王蜀时秦州节度使王承俭筑城获瓦棺中有石刻曰隋开皇二年渭州刺史张崇妻王氏铭文有深深葬玉郁郁埋香之语也

　　笔虎
　　窦泉谓李阳氷篆

　　屈玉垂金
　　泉又有作小篆赞曰丞相斯法神虑清深钗头屈玉鼎足垂金

　　李阳氷书
　　阳氷李大夫书云某志在古篆于天地山川得方圆流峙之常于日月星辰得经纬昭回之度于云霞草木得霏布滋蔓之容于衣冠文物得揖逊周旋之体于眉目口鼻得喜怒惨舒之分于虫鱼鸟兽得屈伸飞动之理于骨角齿牙得拉摆咀嚼之势随手万变任心所成常痛孔壁遗文汲塜旧简年代浸逺谬误滋多蔡中郎以豊为丰李相府以柬为东使学者无据耳

　　论右军书
　　阳氷又与李嗣真书论王右军体云羲之每不同者以变难俦乐毅论太史箴体皆正直有忠臣烈士之象告誓文曹娥碑容皆惨悴有孝子之象逍遥篇孤鴈赋迹逺趣高有拔俗抱素之象画象赞洛神赋姿仪雅丽有矜庄严肃之象凡所挥染皆见义以成字以得意

　　僧杰
　　隋僧敬脱善作方丈大字号曰僧杰

　　戈法逼真
　　唐太宗学虞监隶书每难于戈法一日书遇戬字召世南补写其戈以示魏郑公曰仰窥圣作内戬字戈法逼真帝赏其鉴识

　　伏灵芝
　　唐李邕善书仍自刻多假立刻字人名如伏灵芝黄仙鹤之类是也

　　章草
　　杜操字伯度善草书章帝爱之诏令上表亦作草字谓之章草

　　屋漏痕
　　颜鲁公与怀素同学草书于乌兵曹或问曰张长史见公孙大娘舞剑器始得低昻回翔之状兵曹有之乎怀素以古钗脚对鲁公曰何如屋漏痕懐素抱鲁公唱贼复问师何所得曰观夏竒峯及壁折路常师之

　　手画肚
　　王昭宗云书翰由水墨积习虞七被中以手画肚

　　○脞说【张君房】

　　张红红
　　大厯中才人张红红善歌

　　婉凌华
　　西王母见汉武帝左右侍女四人帝问其名氏曰董双成许飞琼婉凌华段安香令执乐

　　渔童樵青
　　张志和有奴曰渔童婢曰樵青或问其故曰奴使捧钓取纶芦中鼓枻婢使苏兰薪桂竹里煎茶

　　骑上杯
　　海东有姓刘人善作酒盛暑可寄千里人谓之骑上杯

