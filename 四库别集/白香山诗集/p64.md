<!-- { "loadSidebar": true } -->
　　久雨初晴天气新风烟草树尽欣欣虽当冷落衰残日还有阳和暖活身池色溶溶蓝染水花光焰焰火烧春商山老伴相收拾不用随他年少人
　　营闲事
　　自笑营闲事従朝到日斜浇畦引泉脉埽径避兰芽暖变墙衣色晴催木笔花桃根知酒渴晩送一瓯茶
　　感春
　　老思不禁春风光照眼新花房红鸟觜池浪碧鱼鳞倚櫂谁为伴持杯自问身心情多少在六十二三人
　　春池上戏赠李郎中
　　满池春水何人爱唯我廻看指似君直似挼蓝新汁色与君南宅染罗帬
　　翫半开花赠皇甫郎中【八年寒食日池东小楼上作】
　　勿讶春来晩无嫌花发迟人怜全盛日我爱半开时紫蜡粘为蔕红苏防作防成都新夹缬梁汉碎胭脂树杪真珠颗墙头小女儿浅深妆駮落髙下火参差蝶戏争香朶莺啼选稳枝好教郎作伴合共酒相随醉翫无胜此狂嘲更让谁犹残少年兴未似老人诗西日凭轻照东风莫杀【去声一作防】吹明朝应烂熳后夜即离披林下遥相忆尊前暗有期衔杯嚼蘂思唯我与君知
　　池边
　　栁老香丝宛荷新钿扇圆残春深树里斜日小楼前醉遣收杯杓闲聴理管弦池边更无事看补采莲船家酿新每尝辄醉妻侄等劝令少饮因成长句以谕之
　　君应怪我朝朝饮不説向君君不知身上幸无疼痛处瓮头正是撇尝时刘妻劝谏夫休醉王侄分疏叔不痴六十三翁头雪白假如醒黠欲何为
　　送常秀才下第东归
　　东归多旅恨西上少知音寒食看花眼春风落日心百忧当二月一醉直千金到处公卿席无辞酒琖深
　　且游
　　手里一杯满心中百事休春应唯仰醉老更不禁愁弄水廻船尾寻花信马头眼看筋力减逰得且须逰
　　题王家庄临水栁亭
　　弱栁縁堤种虚亭压水开条疑逐风去波欲上阶来翠羽偷鱼入红腰学舞囘春愁正无绪争不尽残杯
　　题令狐家木兰花
　　腻如玉指涂朱粉光似金刀剪紫霞从此时时春梦里应添一树女郎花
　　拜表回闲逰
　　玉佩金章紫花绶纻衫藤带白纶巾晨兴拜表称朝士晩出逰山作野人达磨传心令息念元留语遣同尘八关净戒斋销日一曲狂歌醉送春酒肆法堂方丈室其间岂是两般身
　　西街渠中种莲曡石颇有幽致偶题小楼
　　朱槛低墙上清流小阁前雇人栽菡萏买石造潺湲影落江心月声移谷口泉闲看巻帘坐醉聴掩窗眠路笑淘官水家愁费料钱是非君莫问一对一翛然
　　晩春闲居杨工部寄诗杨常州寄茶同到因以长句荅之
　　宿酲寂寞眠初起春意防日又斜劝我加餐因早笋恨人休醉是残花闲吟工部新来句渴饮毘陵逺到茶兄弟东西官职冷门前车马向谁家
　　玉泉寺南三里涧下多深红踯躅防艳殊常感惜题诗以示逰者
　　玉泉南涧花竒怪不似花丛似火堆今日多情唯我到每年无故为谁开寜辞辛苦行三里更与留连饮两杯犹有一般孤负事不将歌舞管来
　　早服云母散
　　晓服云英潄井华寥然身若在烟霞药销日晏三匙饭酒渴春深一椀茶每夜坐禅观水月有时行醉翫风花净名事理人难解身不出家心出家
　　三月晦日晩闻鸟声
　　晩来林鸟语殷勤似惜风光説向人遣脱破袍劳报暖催酤美酒敢辞贫声声劝醉应须醉一嵗唯残半日春
　　早夏游平原回
　　夏早日初长南风草木香肩舆颇平稳涧路甚清凉紫蕨行看采青梅旋摘尝疗饥兼解渴一琖冷云浆
　　宿天竺寺囘
　　野寺经三宿都城复一还家仍念防嫁身尚系官班萧洒秋临水沈吟晩下山长闲犹未得逐日且偷闲侍中晋公欲到东洛先蒙书问期宿龙门思往感今辄献长句
　　昔蒙兴化池头送【太和三年春居易授宾客分司东来特蒙侍中于兴化里池上宴送】今许龙门潭上期聚散但慙长见念荣枯安敢道相思功成名遂来虽久云卧山游去未迟闻説风情筋力在只如初破蔡州时
　　奉和晋公侍中蒙除留守行及洛师感恱发中斐然成咏之作
　　鸾鳯翺翔在寥廓貂蝉萧洒出埃尘致成尧舜升平代收得防龙强健身抛掷功名还史册分张欢乐与交亲商山老皓虽休去终是留侯门下人
　　送刘五司马赴任硖州兼寄崔使君
　　位下才髙多怨天刘兄道胜独恬然贫于扬子两三倍老过荣公六七年笔研莫抛留压案箪瓢従陋也销钱郡丞自合当优礼何况夷陵太守贤
　　菩提寺上方晩眺
　　楼阁髙低树浅深山光水色暝沈沈嵩烟半巻青绡幕伊浪平铺緑绮衾飞鸟灭时宜极目逺风来处好开襟谁知不离簪缨内长得逍遥自在心
　　杨栁枝词八首
　　六么水调家家唱白雪梅花防防吹古歌旧曲君休聴聴取新翻杨栁枝
　　陶令门前四五树亚夫营里百千条何似东都正二月黄金枝映洛阳桥
　　依依嫋嫋复青青勾引春风无限情白雪花防空扑地緑丝条弱不胜莺
　　红版江桥青酒旗馆娃宫暖日斜时可怜雨歇东风定万树千条各自垂
　　苏州杨栁任君夸更有钱塘胜馆娃若解多情寻小小緑杨深处是苏家
　　苏家小女旧知名杨栁风前别有情剥条盘作银环様巻叶吹为玉笛声
　　叶含浓露如啼眼枝嫋轻风似舞腰小树不禁攀折苦乞君留取两三条
　　人言栁叶似愁睂更有愁肠似栁丝栁丝挽断肠牵断彼此应无续得期
　　浪淘沙词六首
　　一泊沙来一泊去一重浪灭一重生相搅相淘无歇日防教山海一时平
　　白浪茫茫与海连平沙浩浩四无边朝去暮来淘不住遂令东海变桑田
　　青草湖中万里程黄梅雨里一人行愁见滩头夜泊防风翻暗浪打船声
　　借问江潮与海水何似君情与妾心相恨不如潮有信相思始觉海非深
　　海底飞尘终有日山头化石岂无时谁道小郎抛小妇船头一去没囘期
　　随波逐浪到天涯迁客生还有几家却到帝乡重富贵请君莫防浪淘沙














　　白香山诗集巻三十二
　　钦定四库全书
　　白香山诗集巻三十三　　　歙县汪立名编后集三【律诗凡八十首】
　　读老子
　　言者不如知者黙此语吾闻于老君若道老君是知者縁何自着五千文
　　读庄子
　　庄生齐物同归一我道同中有不同遂性逍遥虽一致鸾凰终校胜蛇虫
　　读禅经
　　须知诸相皆非相若住无余却有余言下忘言一时了梦中说梦两重虚空花岂得兼求果阳焰如何更觅鱼摄动是禅禅是动不禅不动即如如
　　【立名按瀛奎律髓逰戏三昧不可以诗律拘佛语阳焰者谓逺地日光如见水然以对空花与梦幻泡影譬喻正同】
　　感兴二首
　　吉凶祸福有来由但要深知不要忧只见火光烧润屋不闻风浪覆虚舟名为公器无多取利是身灾合少求虽异匏难不食大都食足早宜休
　　鱼能深入寜忧钓鸟解髙飞岂触罗热处先争炙手去悔时其柰噬脐何尊前诱得猩猩血幕上偷安燕燕窠我有一言君记取世间自取苦人多
　　问鹤
　　乌鸢争食雀争窠独立池边风雪多尽日蹋氷翘一足不鸣不动意如何
　　代鹤荅
　　鹰爪撄鸡鸡肋折鹘拳蹵鴈鴈头垂何如敛翅水边立飞上云松栖稳枝
　　闲卧有所思二首
　　向夕褰帘卧枕琴微凉入户起开襟偶因明月清风夜忽想迁臣逐客心何处投荒初恐惧谁人绕泽正悲吟始知洛下分司坐一日安闲直万金
　　权门要路是【一作足】身灾散地闲居少祸胎今日怜君岭南去当时笑我洛中来虫全性命縁无毒木尽天年为不才大抵吉凶多自致李斯一去二疎廻
　　【立名按此诗作于太和九年时李训郑注用事丝恩髪怨必报尽逐二李之党徳裕既外贬注又素恶京兆尹杨虞卿搆贬防州宗闵论救亦坐贬公于杨本姻亲史称其恶縁党人斥亟求分司东都故有当时笑我洛中来之句也权门要路及李斯等盖指宗闵耳可见公不特不附宗闵亦并不私虞卿久已洁身于二党之外矣晩年恬退遇人患难悯然叹息多见于诗如闻甘露之变之类要非幸人之祸也甘露之变在是年冬韵语阳秋乐天作八渐偈云苦既非真悲亦是假则世间悲欢人我必能忘情李徳裕于乐天不免有隙李贬崖州乐天作三絶快之其一篇云乐天尝任苏州日要勒须教用礼仪従此结成千万恨今朝果中白家诗以唐史考之徳裕之贬在宣宗大中年乐天死已久非乐天之诗明矣按此三絶集中不载不知何人考正删去其见诸小史者亦仅此一首晁子止云闻李崖州贬絶句其言浅俗似幸其祸败者余固疑非乐天语及以编年考之崖州贬时乐天殁将逾年或曰浮屠某作也】
　　喜闲
　　萧洒伊嵩下优游黄绮间未曾一日闷已得六年闲鱼鸟为徒侣烟霞是往还伴僧禅闭目迎客笑开顔兴发宵游寺慵时昼掩关夜来风月好悔不宿香山
　　诗酒琴人例多薄命予酷好三事雅当此科而所得已多为幸斯甚偶成狂咏聊写媿懐
　　爱琴爱酒爱诗客多贱多贫多苦辛中散歩兵终不贵孟郊张籍过于贫一之已叹闗于命三者何堪并在身只合飘零随草木谁教凌厉出风尘荣名厚禄二千石乐饮闲逰三十春可得无厌时咄咄犹言薄命不如人
　　寄明州于驸马使君三絶句
　　有花有酒有笙歌其柰难逢亲故何近海饶风春足雨白须太守闷时多
　　平阳音乐随都尉留滞三年在浙东吴越声邪无法用莫教偷入管中
　　何郎小妓歌喉好严老呼为一串珠【严尚书与子驸马诗云莫惜歌喉一串珠】海味腥咸损声气聴看犹得断肠无
　　闲卧
　　薄食当斋戒散班同隠沦佛容为弟子天许作闲人唯置牀临水都无物近身清风散髪卧兼不要纱巾春早秋初因时即事兼寄浙东李侍郎
　　春早秋初昼夜长可怜天气好年光和风细动帘帷暖清露微凝枕簟凉窗下晓眠初减被池边晩坐乍移牀闲从蕙草侵阶緑静任槐花满地黄理曲管闻后院熨衣灯火映深房四时新景何人别遥忆多情李侍郎
　　新秋喜凉
　　过得炎蒸月尤宜老病身衣裳朝不润枕簟夜相亲楼月纤纤早波风嫋嫋新光隂与时节先感是诗人
　　初夏闲吟兼呈韦宾客
　　孟夏清和月东都闲散官体中无病痛眼下未饥寒世事闻常闷交游见即欢杯觞留客切妓乐取人寛雪鬓随身老云心着防安此中殊有味试说向君看
　　哭崔二十四常侍【崔好酒放歌防懐生死知疾不起自为志文】
　　貂冠初别九重门马鬛新封四尺坟薤露歌词非白雪旌铭官爵是浮云伯伦每置随身锸元亮先为自祭文莫道髙风无继者一千年内有崔君
　　奉酬侍中夏中雨后逰城南荘见示八韵
　　岛树间林峦云收雨气残四山岚色重五月水声寒老鹤两三只新篁千万竿化成天竺寺移得子陵滩心觉闲弥贵身縁健更欢帝将风后待人作谢公看甪里年虽老髙阳兴未阑佳辰不见召争免趁杯盘【来诗云何防趁杯盘】
　　送兖州崔大夫驸马赴镇
　　戚里夸为贤驸马儒家认作好诗人鲁侯不得辜风景沂水年年有暮春
　　少年问
　　少年怪我问如何何事朝朝醉复歌号作乐天应不错忧愁时少乐时多
　　问少年
　　千首诗堆青玉案十分酒写【去声】白金盂囘头却问诸年少作个狂夫得了无
　　代琵琶弟子谢女师曹供奉寄新调弄谱
　　琵琶师在九重城忽得书来喜且惊一纸展看非旧谱四翻出是新声防宾掩抑娇多怨散水玲珑峭更清珠颗泪霑金捍拨红妆弟子不胜情【防宾散水皆新调名】
