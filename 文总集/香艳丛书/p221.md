<!-- { "loadSidebar": true } -->
　自后夜夜皆来，情好转切。翰戏之曰：“牛郎何在？那敢独行？”对曰：“阴阳变化，关渠何事？”且河汉隔绝，无可复知。纵复知之，不足为虑。”因抚翰心前曰？“世人不明瞻瞩耳。”翰又曰：“卿既寄灵辰象，辰象之间，可得闻乎？”对曰：“人间观之，只见是星。其中自有宫室居处，诸仙皆游观焉。万物之精，各有象在天，在地成形。下人之变，必形于上也。吾今观之，皆了了自识。”因为翰指列星分位，尽详纪度，时人不悟者，翰遂洞晓之。后将至七夕，忽不复来。经数夜方至。翰问曰：“相见乐乎？”笑而对曰：“天上那比人间！正以感运当尔，非有它故也。君无相忘。”问曰：“卿来何迟？”答曰：“人中五日，彼一夕也。”又为翰致天厨之珍，悉非世物。徐视其衣，并无缝。翰问之，答曰：“天衣并非针线为也。”每去辄以衣服自随。 
　经一年，忽于一夜颜色凄恻，涕泪交下，执翰手曰：“帝命有程，便当永决。”遂呜咽不自胜。翰惊惋曰：“尚余几日？”对曰：“只在今夕耳。”遂悲泣，彻晓不眠。及旦，抚抱为别。以七宝枕一枚留赠，约明年某日当有书相问。翰答以玉环一双。便履空而去，回顾招手，良久方灭。翰思之成疾，未尝暂忘。 
　明年至期，果使前日侍女将书函至。翰遂开缄，以青缣为纸，铅丹为字，言词清丽，情意重叠。末有诗二首，诗曰：“河汉虽云阔，三秋尚有期。情人终巳矣，良会更何时？”又曰：“朱阁临清汉，琼宫御紫房。佳期空在此，只是断人肠。”翰答以香笺书，意情甚切，并有酬赠二诗曰：“人世与天上，由来不可期。谁知一回顾，交作两相思。”又曰：“赠枕香犹泽，啼衣尚泪痕。玉颜霄汉里，空有往来魂。”自此而绝。是岁太史奏织女星无光。翰思不已，人间丽色不复措意。复以继嗣大义，须婚，强娶程氏女，殊不称意。复以无嗣，遂成反目。翰官至侍御史而卒。 


　　苏四郎传　唐　郑还古 

　南阳张遵言，求名下第，途次商山。山馆中夜晦黑，因起厅堂，督刍秼。见东墙下一物，凝白曜人。使仆者视之，乃一白犬。大如猫，鬓睫爪牙皆如玉，毫彩清润，莹泽可爱。遵言怜爱之，目为“捷飞”，言骏奔之捷甚于飞也。常与之俱。初令仆人张志诚袖之，每饮饲，则未尝不在目前，时或饮食不快，则必伺其嗜而啖之。苟或不足，宁自辍味，不令捷飞不足也。一年余，志诚袖之，意已懈倦。由是遵言每行自袖之，饮食特加精爱。夜则同寝，昼则同处，首尾四年。 
　后遵言因行于梁山路，日将夕，天且阴，未至诣所，而风雨骤来。遵言与仆等隐大树下。于时昏晦，默亡所睹，忽失捷飞所在。遵言惊叹，命志诚等分头搜讨，未获。次忽见一人，衣白衣，长八尺余，形状可爱。遵言豁然如月中立，各将辨色，问白衣人：“何许来？何姓氏？”白衣人曰：“我姓苏，第四。”谓遵言曰：“我已知子姓字矣，君知捷飞去处否？则我是也。今君灾厄合死，我缘受君恩深，四年已来，能待我至于尽力辍味，曾无毫厘悔恨。我今誓脱子厄，然须损十余人命耳。”言讫，乘遵言马而行，遵言步以从之。方十里许，遥见一冢上有三四人，衣白衣冠，长丈余，手持弓剑，形状瑰伟。见苏四郎，俯楼迎趋而拜。拜讫，莫敢仰视。四郎问何故相见，白衣人曰：“奉大王帖，追张遵言秀才。”言讫，偷目盗视遵言。遵言恐，欲踣地。四郎曰：“不得无礼！我与遵言往还，尔等须与我且去。”四人忧恚啼泣而去。四郎谓遵言曰：“勿忧惧，此辈亦不能戾君。”更行十里，又见夜叉辈六七人，皆持兵器，铜头铁额，状貌皆可憎恶。跳梁踯躅，进退狞望。遥见四郎，戢毒栗立，惕伏战竦而拜。四郎喝问曰：“尔何来？”夜叉等霁狞毒为戚施之颜，肘行而前曰：“奉大王帖，专取张遵言秀才。”偷目盗视之状如初。四郎曰：“遵言我之故人，取故不可也！”夜叉等一时叩头流血而言曰:“在前白衣者四人，为取遵言不到，大王已各使决铁杖五百，死者活者未分。四郎今不与去，某等尽死。伏乞哀其性命，暂遣遵言往。”四郎大怒，叱夜叉。夜叉等辟易崩倒者数十步外，流血跳迸涕泪又言。四郎曰：“小鬼等敢尔，不然且速死！”夜叉等啼泣呜咽而去。四郎又谓遵言曰：“此数辈甚难与语，今既去，则奉为之事成矣。”行七八里，见兵仗等五十余人，形神则常人耳，又列拜于四郎前。四郎曰：“何故来？”对答如夜叉等。又言曰：“前者夜叉牛叔良等七人，为追张遵言不到，尽已付法。某等惶惧，不知四郎有何术，救得某等全生？”四郎日:“第随我来，或希冀耳。”凡五十人言可者半。 
　须臾至大黑门。又行数里，见城堞甚严，有一人具军容，走马而前，传王言曰：“四郎远到，某为所主有限，法不得迎拜于路，请且于南馆少休，即当邀迓。”入馆未安，信使相继而召，兼屈张秀才。俄而从行，宫室栏署，皆真王者也。入门见王，披衮垂旒，迎四郎而拜。四郎酬拜，起甚轻易，言词唯唯而已。大王尽礼，前揖四郎升阶。四郎亦微揖而上。回顾遵言曰：“地主之分，不可不尔。”王曰：“前殿浅陋，不足四郎居处。”又揖四郎凡过殿者三。每殿中皆有陈设，盘榻餐具，供帐甚备。至四重殿方坐。所食之物及器用，皆非人间所有。食讫，王揖四郎上夜明楼。楼上四角柱，尽饰明珠，其光如昼。命酒具乐，饮数巡，王揖四郎曰：“有佐酒者，欲命之。”四郎曰：“有何不可！”女乐七八人，余侑酒者十余人，皆神仙间容貌妆饰耳。王与四郎各衣便服，谈笑亦邻于人间少年。有顷，四郎戏一美人。美人正色不接，四郎又戏之，美人怒曰：“我是刘根妻，为不奉上元夫人处分，以涉龄此，君子何容易乎？中间许长史，于云林王夫人会上轻言某，已则赠语杜兰香姊妹至多微言，犹不敢掉谑。君何容易耶？”四郎怒，以酒卮击牙盘一声，其柱上明珠縠縠而落，螟然亡所睹。遵言良久懵而复醒，元在所隐树下，与四郎及鞍马同处。四郎曰：“君已过厄矣，与君便别。”遵言曰：“某受生成之恩已极矣，都不知四郎之由，以归感戴之所。又某之一生，更有何所赖耶？”四郎曰：“吾不能言，汝但于商州龙兴寺东廊缝钠老僧处问之，可知矣。”言毕，腾空而去。 
　天已向曙，遵言遂整辔适商州，果于龙兴寺见缝钠老僧，遂礼拜问。初甚拒，遵言求之不已，夜深乃曰：“君子苦求，焉得不应？苏四郎者，太白星精也。大王者，仙府谪官也。今居于此。”遵言又以事问老僧，僧竟不对，曰：“君今已离此厄矣！”勋遵言令归馆谷。明辰寻之，已不知其处所矣。 



　　庐山二女　南朝宋　佚名 

　宋刘子卿，徐州人也，居庐山虎溪。少好学，笃志忘倦，常慕幽闲，以为养性。恒爱花种树，其江南花木，溪庭无不植者。文帝元嘉三年春，临玩之际，忽见双蝶，五彩分明，来游花上，其大如燕。一日中或三四往复，子卿亦讶其大繁。 
　旬有三日，月朗风清。歌吟之际，忽闻扣扁，有女子笑谈之音。子卿异之，谓左右曰：“我居此溪五岁，人向无能知，何有女子而诣我乎？此必有异。”乃出户，见二女，各十六七，衣服霞焕，容止甚都。谓子卿曰：“君常怪花间之物，感君之爱，故来相诣。未度君子心若何？”子卿延之坐，谓二女曰：“居止僻陋，无以叙情，有惭于此。”一女曰：“此来之意，岂求酒耶？况山月已斜，夜将垂晓，君子岂有意乎？”子卿曰:“鄙夫唯有茅斋，愿申缱绻。”一女东向坐者，笑谓西向坐者曰：“今宵让姊，余夜可知。”因起，送入子卿之室。又谓子卿曰：“即闭户双栖，同衾并枕。来夜之欢，愿同今夕。”乃去。及晓，女乃请去。子卿曰：“幸遂缱绻，复更来乎？一夕之欢，反生深恨。”女抚子卿背曰：“明日乃小妹之期，后即次我。请出户。”女曰：“心存意在，特望不渝。”出户不知踪迹。是夕，二女又至，宴好如前。姊谓妹曰：“我且去矣，昨夜之欢，今留与汝。汝勿贪多恨少，误惑刘郎。”言讫大笑，乘风而去。如是同寝。子卿问女曰：“我知卿二人，非人间之有，愿知之。”女曰：“但得佳妻，何劳执问：”乃抚子卿曰：“郎但申情爱，莫问闲事。”临晓将去，谓子卿曰：“我姊实非人间之人，亦非山精物魅。若说于郎，郎必异传，故不欲取笑于人代。今者与郎契合，亦是因缘。慎迹藏心，无使人晓。我姊妹每旬更至，以慰郎心。”乃去。常十日一至，如是者数年。 
　后子卿遇乱还乡，二女遂绝。庐山有康王庙，去所乃二十余里。子卿依稀，如有前遇，疑此是之。 

 
　　洞箫记　明　陆粲　撰 

徐鏊字朝楫，长洲人，家东城下，为人美丰仪，好修饰，而尤善音律。虽居廛陌，雅有士人风度。弘治辛酉，年十九矣。其舅氏张某者，富人也。延鏊主解库，以堂东小厢为之卧室。 
 　是岁七夕，月明如昼，鏊吹箫以自娱。入二鼓，拥衾榻上，鸣未休。忽闻异香酷烈，双扉自开。有巨大突入，项缀金铃，绕室一周而去。鏊方讶之，闻庭中人语切切，有女郎携梅花灯，循阶而上。分两行。凡十六辈。最后一美人，年可十八九。瑶冠凤履，文犀带，着方锦纱袍，袖广几二尺，若世所画宫妆之状。而玉色莹然，与月光交映，真天人也。诸侍女服饰略同，而形制差小，其貌亦非寻常所见。入门，各出笼中红烛，插银台上，一室朗然，四壁顿觉宏敞。鏊股栗，罔知所措，美人徐步就榻坐，引手入衾，抚鏊体殆遍。良久趋出，不交一言。诸侍女导从而去。香烛一时俱灭。鏊惊怪，志意惶惑者累日。 
