<!-- { "loadSidebar": true } -->
　　论曰天下有同然之机不动于静而不得不动于动不得不动于动者执其机以触其机也圣人欲天下之趋于道而不得天下同然之机执之则触焉而无动也触焉而无动则能使天下之吾从者天下从圣人者也使天下之自从者不从圣人者也从圣人者非从圣人之至也不从圣人者从圣人之至也葢从圣人则亦勉焉以从于人尔从于人未必得于已勉而徃亦必废而归是故所从者虽圣人也人耶我耶至于不从圣人而自从者非其心欣然以啓也其何能决然以趋也欣然以启而后圣人之道有以投决然以趋而后圣人之道有以驱故夫天下之情不病其不决然病其欣然者之不动也欣然之心一动则圣人之道有不动而行不挽而进不嘘而高不引而深者矣是故欣然之心者进道之机也欤圣人者得是机而执焉复执是机而触焉惟其不触天下也触则天下之机动矣然则天下之所以决然于道者圣人有以动其道之机也其初易之无所倚圣人申之以礼之可践宜亦可以少足矣虽然礼之道可以践也而践之者未必决然也岂非欣然者未动勉焉独行欤人之情安于倨而礼劳之以恭人之情速于得而礼缓之以逊渇也而百拜乃得饮饥也而日昃未得食夫雍容文雅之化固天下之所不能废而周旋委曲之节无乃天下亦有所不能尽安者耶夫使天下之情有所不尽安者则圣人之道其行岂得而远也道行于暂而不行于远是未得天下欣然之机也得其欣然之机而道可以远矣且生者天下之至爱也死者天下之至畏也而兵家者率天下之人以趋其所畏而捐其所至爱也此亦有所甚难者矣令发而士之坐者泣沾襟卧者涕交頥此宜有所甚不乐者矣然鼓鼙之声镗然以鸣则三军之士跃然以奋悲者喜惰者激至于杀身而不自还则有以动其欣然之故也故夫得天下之机而执之者可以动之而趋于不死也圣人之道非如兵家使天下趋于死之危也趋于道者趋于安也圣人者执其机而触之则天下之趋也孰御今夫金石丝竹八物之善鸣此其于吾道何与焉而圣人之经继礼以乐者何也人有幽忧而不乐者散之以啸歌有所欝结而不平者销之以管弦声之入人心易也然则天下欣然之机不寓于八物之质而寓于八物之声也圣人得其机之所寓而执之以触天下之机是故取仁义道徳之意而飏之于恬愉平淡之乐使听之者心悦悦之者心愉必有涣然而悟犁然而契者矣乐之功用至此而天下不知也惟其不知乃其真知也欤善乎孟子之言道也乐之实乐仁义是也乐则生矣生则乌可已也乌可已则不知足之蹈之手之舞之也夫圣人之乐至于使人手舞足蹈于仁义之中而不自知此化之妙也尧舜禹汤文武周公孔子者不示其机者也孟子者不秘其机者也谨论
　　书论
　　论曰易者道之聚也礼者道之检也乐者道之安也圣人之道聚之以易则求者足检之以礼则肆者约安之以乐则入者豫使天下之于吾道足而约约而豫圣人于此毕矣乎曰未也道之声固不亲于道之形也且夫道未始有声也而有形也耶道无声也而圣人声之以言是谓道之声虽然可以启天下之听而未有以信天下之观启天下之听者声也信天下之观者非声也形也形信而后声信道果无形耶道犹天也天果无形耶天有是形故有是声形者非声之声也声者非形之形也风起于虚而飒然霆震于空而轰然此其声非不足以信于万物也使无苍苍者以丽焉则风霆者自托之无所而何物之信也哉今夫道者道之形言者道之声形信而后声信虽然吾非不知道者道之形也而谁其见之见秋毫于千里之外者离娄乎抑众人乎离娄能喻众人以已之所见而不能使众人见其所见圣人者道之离娄也易礼乐者离娄之所以喻众人者也众则何敢疑乎离娄而亦岂信乎离娄也耶何则以己之目传之天下之耳也然则圣人何以信天下之观盖天下之无形莫鬼神若也而圣人能使鬼神之有形况于道乎祭之有尸所以形鬼神之无形也道独无尸耶尧舜禹汤文武周公者其道之尸也欤圣人之作经是以有书焉书也者所以立道之尸以形道之形以信夫易礼乐之声也昔者易礼乐之作也圣人曰此为易此为礼为乐天下不可一日而不行也知而行则圣则贤则君子否则愚则鄙则小人知而行则治则安则存否则乱则危则灭天下则从圣人矣虽然知而行者谁欤向之而成者谁欤背之而败者又谁欤天下不见其事则曰此圣人之私言也圣人于是作书以信其言曰古之人有曰尧者有曰舜者有曰禹者曰汤者曰文武者曰周公者曰此知易礼乐之道而行之者也此得易礼乐之学性而身之者也其成就何如也反是则桀也纣也四凶也而已矣则天下之为君臣父子者前有慕后有儆慕心一生则信道而必行儆心一生则不疑道而无不行呜呼不知易礼乐之可行者无观之易礼乐而观之书则易礼乐岂其欺不知书之已行者无观之书而观之易礼乐则书岂其难不欺故可信不难故可至易礼乐者声教书者形教呜呼经至于书备之矣谨论
　　诗论
　　论曰天下之不善圣人视之甚徐而甚迫甚徐而甚迫者导其善者以之于道矫其不善者以复于道也宜徐而迫天下之善始惑宜迫而徐天下之不善始逋盖逋因于莫之矫而惑起于莫之导善而莫之导是谓窒善不善而莫之矫是谓开不善圣人反是徐其所不宜迫而迫其所不宜徐经之自易而书非不备也然皆所以徐天下者也启其扃听其入坦其轨纵其驰入也驰也否也圣人油然不责之也天下皆善乎天下不能皆善则不善亦可导乎圣人于是变而为迫非乐于迫也欲不变而不得也迫之者矫之也是故有诗焉诗也者矫天下之具也而或者曰圣人之道礼严而诗寛嗟乎孰知礼之严为严之寛诗之寛为寛之严也欤葢圣人将有以矫天下必先有以约天下之至情得其至情而随以矫之安得不从盖天下之至情矫生于媿媿生于众媿非议则安议非众则私安则不媿其媿私则反议其议圣人不使天下不媿其媿反议其议也于是举众以议之举议以媿之则天下之不善者不得不媿媿斯矫矫斯复复斯善矣此诗之教也诗果寛乎耸乎其必讥而断乎其必不恕也诗果不严乎恶于盗而愞于童子今夫童子诳其西邻之童而夺之一金不怍也而东隣之童旁观而适见之则怍焉见其夺也而又以告其不见者则怍焉病焉不惟见焉不惟告也见者与不见者朋讥而羣哂焉则不惟大怍也不惟大病也则啼焉则归之金焉夫何其不怍于夺而怍于见故曰矫生于媿夫曷不啼于未讥未哂之先而归其夺于讥与哂之后故曰媿生于议议生于众夫夺人者污也夺而归之者洁也其污也可摈其洁也可进夺于先而归于后污初而洁终君子将不恕其初乎将揜其终乎则讥为誉根哂为徳源矣故曰媿斯矫矫斯复复斯善矣诗人之言至发其君宫闱不修之隐慝而亦不舍匹夫匹妇复关溱洧之过歌咏文武之遗风余泽而叹息东周列国之乱哀穷屈而憎贪谗深陈而悉数作非一人词非一口则议之者寡邪夫人之为不善非不自知也而自赦也自赦而后自肆自赦而天下不赦也则其肆必收圣人引天下之众以议天下之善不善此诗之所以作也故诗也者收天下之肆者也今夫人之一身暄则倦凛则力十日之暄可无一日之凛耶易礼乐与书暄也诗凛也人之情不喜于暄而悲于凛者谁也不知夫天之作其倦强其力而夀之也天下之于易礼乐诗书喜其四媿其一孰知圣人以至媿媿之者乃所以至喜喜之也谨论
　　春秋论
　　论曰圣人之心有所必不肯而有所不得不肯其所必不肯者身焉则优也家焉则戾天下焉则败矣圣人独得遂其所必不肯也耶圣人之心非不欲喜怒之不作湛乎其止而粹乎以和也然尝试行之家子弟仆妾之善犹不善不善犹善也则其家而戾也而犹可行之天下乎是故喜善怒恶圣人未必肯也不赏善不罚恶圣人得而肯哉夫子之反自卫也其于经繋焉制焉作焉定焉删焉勤矣哉而志独在于春秋盖老而不疲不就则不防何也五经者夫子之所以教也春秋者夫子之所以政也徒教而不政尧舜不能以经一世而夫子能以经万世哉问夫子者曰子奚不为政而夫子答以是亦为政彼见夫子之不政于人也而不知政于天也彼见夫子之不政于今也而不知其政于后也夫子之教行故天下即其善去其不善夫子之政行故天下畏其不善以利其善畏其不善者夫子有罸政也利其善者夫子有赏政也以王而不天以公而不即位夫子之罚政上亦不恕乎君之恶也以臣而或字之以裔而或国之夫子之赏政下犹不捐乎小之善也或者曰春秋天子之事也夫子匹夫匹夫而行天子之政吾恐夫子之不自脱于罚也而奚以赏罸人为是不然夫子之身则匹夫也夫子之职则非匹夫也天也文王也周公也以天而视王则警与谴不在夫子乎以文王而视周则训与责不在夫子乎以周公而相天子以令天下则赏与罚不在夫子乎非夫子求其警与谴训与责赏与罚之柄也天与文王周公以是柄与夫子也然则何以知是柄之非求而天与文王周公与之也曰吾不知也非惟吾不知也而夫子亦或知或不知也夫子曰文不在兹又曰吾不复梦见则文王周公以是柄而与夫子知之矣至天以是柄而与夫子则虽夫子亦不自知也知则不可知隠则不可隠也然则夫子犹不自知而曷为不可隠也天以与夫子而可隠则仪封人者孰告之孰发之耶莫之告而告莫之发而发则封人之言者人也其所以言者天也然则天与文王周公其与夫子者如此其急也夫子而缓其急辤其与独不得罪于天与文王周公也耶故春秋者天子之事也天子无赏罸而夫子有天子之所无者躬乎天与文王之道而塞乎周公之职以佐天子之赏罚也然则夫子之赏罚非孔氏之私政也天下之公政也而夫子何过焉且经曷尝曰此丘之为哉书元书春者天之临也书王者天子之临也书公者鲁之临也天不得临周周不得临诸侯鲁不得临国乎得临之斯得赏罚之矣罪我者其惟春秋以迹不以情也夫子之思不可谓不审矣呜呼圣人之于天下后世教详而政明如此入夫子之教者出夫子之政者也出夫子之教者入夫子之政者也入其赏政犹未逺于其教也入其罚政犹得入其教哉入有三而学者能取其二出有二而学者能去其一则夫子之道几矣谨论




　　诚斋集巻八十五
　　钦定四库全书
　　诚斋集巻八十六
　　宋　杨万里　撰
　　心学论
　　圣徒论
　　顔子论上
