<!-- { "loadSidebar": true } -->
　　某悚恐顿首再拜仆射枢使平章相公即辰闰夏勤雨恭惟总领众职尹正天下天助上公钧动止万福相门兰玉之眷畴祉某受职为邑之初偶未抵罪以辱知巳葢素教者入之坚也每念山林枯槁之身登门在人后而受知在人先至于手擕其三十篇之书荐之于今右相虞公欲相与言之于上而立之朝此意之浅深厚薄何如也事之济否尚足校哉故其心之于门下虽未拜赐过于拜赐矣然违离三年而每嵗无一书以修敬者逺与贫实为之也抑相公之所以知某与某之所以事相公者在兹乎不在兹乎以是不自疑亦不自畏非不疑不畏也其所以当疑且当畏者有大于此也倐而合忽而四而喜三而怒是之可畏尔使其有此人虽不疑岂不自疑吾虽不畏人岂不畏今之事人者吾见其初而巳矣如某区区之守正不愿得相公之恱于今日者也相公之于此心察否也虽然见不数者爱不笃隔不乆者忘不亟某之去门下无见之数而有隔之乆其何能使相公有其爱而无其忘者虽其心不自畏亦不得不疑矣近此得签判郑君侨书云昔韩退之欝不得逞葢时相不相知耳今左右揆之知足下以国士亦足以拨置其穷愁此皆郑君语也以其客之语可以知其主人之意也用此又不复自疑某塞责于兹者朞月矣半生病于为邑既巳为之亦无甚病焉借曰不熟作刀笔犹将不悖于仁义借曰无以利其民犹将不蠧于其民葢今之为邑者能吏不病之书生病之然不病者必有受其病者矣病之者必有受其不病者矣可与知者道也且用有小大道无小大士大夫之言曰小官不足以行吾道也某始亦惑之今则释矣井不食则泥才不试则腐某昔者之空言乌知其非四十九之非欤哉故其身虽弃于荒山埜水之外而其心不自知其折腰之为卑且辱也东閤之中名士如林皆羞蓬莱而薄阆风者使闻此语岂不大笑之然蜩与鸴鸠之视鹍鹏亦各笑其笑也仰惟相公之达观必有以趋乎子庄子者其于门下之士大论小言固将一视也知已之前狂率如此死罪死罪未见所愿二相同心不疑不忌不躁不折以共济登宋氏之中兴不宣
　　见虞彬甫枢宻书
　　某闻之天下之情必有忧者忧必有所在不在民则在君不在君则在相天下有事无一人出而任之者当是之时其忧在君欤民欤虽然天下之所甚忧者而君子以为不足忧何者无一人任此事安知果无一人任此事者至于有一人焉出而任之任之而不堪不堪而不能忧此真可忧者也葢吾既相吾君而任此事则吾君不复忧矣天下之民举其忧以归之君君举其忧以诿之相至于相则复谁诿者故夫天下之忧至于相之身而止矣不去矣忧不去于吾身而吾乃趯然欲自宁于忧之外嗟夫殆哉昔者白公之役楚子髙之入也楚之人或曰恐伤君若之何不冑或曰国人望君如望嵗若之何胄欲子髙之冑者爱之者也欲子髙之不冑者亦爱之者也子髙何修而得此于民哉葢子髙者楚之命也无子髙是无楚也忧其不冑而至于伤虽然斯言也既见子髙者之言也见子髙者一人而未见子髙者千万人千万人未见则有千万人之忧国人欲解此忧而皇皇焉不知所付子髙而胄也国人何从而识也国人无从而识则忧无从而解子髙何修而得此于民哉无乃任之而能堪故欤无乃堪之而能忧故欤任之而能堪堪之而能忧楚无事矣今之天下其可为耶其不可为耶闻之曰孟贲之手无重负仓公之乡无沈痼何则天下之事自有能之者也独患能者不得为为者不能耳异时金酋乗我积安不战之后卒然而临长江天下之忧何如也枢宻与紫岩张公今副枢陈公起而麾之天下之不忧何如也然则任之而能堪堪之而能忧不在枢宻而谁耶自枢宻之归蜀也国之人西其首者几何时矣至于屡召而未至也不特天下之忧吾君亦忧之矣三数日以来窃恠国之人何其喜也问之则曰吾相虞公既至云耳非喜也喜其忧之解也非喜其忧之解也喜枢宻之来果足以付此忧也某也逺方书生未尝有足迹于王公贵人之门非敢倨也重于从也有从则无改矣可不重乎自至都下独一见副枢陈公天幸又逢枢宻之至私窃自喜皆得其从也且陈公曰吾将言子于虞公某之所以来也某有书三十篇极陈天下之事而不知时之所讳欲有献于其上而未能某贫故也敬纳其副于东閤当今之世不惟士求宰相宰相实求士古者不相求而相值者有矣两相求而不相值者有矣某之此来也枢宻不谓之去不敢去不谓之留不敢留将惟枢宻之所以命不宣
　　与虞彬甫右相书
　　某恐悚顿首再拜伏以仲冬之月恭惟仆射枢使平章相公进颛国秉天人太和神之相之钧侯动止万福相门玉眷茀禄滋至某侍亲读书待次于寂寞之濵仰依广厦之万间岂不知幸顷者侧闻遄归庙堂葢尝奏记黄閤计已彻闻矣今兹敬审播告大庭延登右辅恭惟懽庆某谨缀牋启一通申贺仰乞省览某门下之士也相公髙大深愽者某不得而窥测也窃观忠义忼慨之气恢廓兼容之度说者谓有冦平叔范希文张紫岩之风然人同而公异者兹不在于天乎哉今日之事相公以为天乎人乎当其无人归讥于人及其有人未必有功又将何讥焉有得乎人无得乎天君子谓之躁古之人有为之者孔明是也有得乎人有得乎天君子谓之遇古之人有为之者谢安刘裕是也天不违乎人人实违乎天君子以为媮古之人有为之者亦谢安刘裕是也汉氏之人晋氏之天二者相求而不相值相避而不相待是可叹也今以圣天子英明愿治之资得相公与陈公而为之佐某之所谓得乎人者未有盛于今日者也夫复何叹焉虽然先乎人则为汉后乎天则为晋为汉者无功为晋者无业人与天并功与业偕是以难也敢以告门下未占参拜东望恋恋所愿爱身以及其君爱君以及其社稷不胜心祷
　　与虞彬甫右相书
　　某悚恐顿首再拜仆射枢使平章相公钧坐即辰闰当暑恭惟首出百辟独运一化相维天只钧动止万福相门袭告某捐弃之迹侍亲携孥以抵官下者朞月矣偶未遂其去繄仲尼之覆帱是赖窃念某地寒而能薄意广而事左其身之所操者皆非时之所售而时之所售者又非身之所操半生挈挈无所于逢虽逢亦何所就自分老死于茂林修竹之间山鹿埜麋之羣而顷者一见之初便辱待以国士别去三年畴昔之遇谓相公忘之矣而近此里中罗主管某之归又辱寄金玉之音然则区区之姓名相公犹未忘也幸甚过望某之至奉新其始不民事之忧而催科之忧非不民事之忧也民事不外理晓也非催科之忧也民财不可以仁免也既不可以仁而免又不可以威而取于是立之期而示之信罢逮捕息笞棰去囚系寛为之约而薄为之収行之一月民无违者某尝见今之言办事者以为恩信不如才力书生不如健吏非以身试之乌敢以意疑之哉世之师申商者为是言固也师孔孟而不为是言者几希矣所谓阳尊懐王为义帝而实不用其命者欤非相公不可以言此言也某之言又有狂于此者相公能聴之否某之里中有富人焉其田之以顷计者万焉其货之以舟计者千焉其所富者不以已为之而巳以人为之也他日或说之曰子知所以居其富矣未知所以运其富也子之田万顷而田之入者嵗五千主货千舟而舟之入者嵗五百主则子之利不全于子而分于客也富人者于是尽取其田与舟而自畊且自商焉不三年而贫何昔之分而富今之全而贫哉其入者昔广而今隘其出者昔省而今费也且今天下之理岂有尽废于人而并为于身哉则亦以人易人以客易客而已矣近此复修发运之官何以异此小言可以大喻相公母忽天下之福也相公能不恕金使之悖而不能不恕祝穰之责此其所以贤于天下也某是以言之而不愳未见君子惄如调饥敬赋是诗以闻焉不宣
　　上虞彬甫丞相书
　　某虽愚不肖颇知择其所从未尝轻以一武诣人未尝妄以一身许人丁亥之春一见相公见其慨然有英霸之畧恢然能兼容天下之士于是自喜以为得其所从矣既而相公当国尽起山林枯槁之士置之朝列将以共成中兴太平之功此千载一时也而某实在焉每思所以报知巳非不感愤激切欲效其万分也而因仍至今竟未有一言上补庙堂之末议方欲投劾而归甚不乐也今者窃见张栻骤逐而韩玉坚留此朝廷黜陟之大者也门下可以一言乎说者谓栻之议论与丞相议论间有异同某以为不然昔者晏子谓齐景公曰梁丘据非和也同也和如和同如济水子思谓卫君曰自今以始君之行事将日非矣君出一言羣臣赞以为善者如出一言然则古者庙堂之上议论之间固贵于可否之相济而不以异同为相忤也孰谓相公之贤肯以小异为忤而以逐贤为快哉某知相公之必不然也是以栻前此枢廷之议有以召近习之怨日浸月润以至于此尔虽然相公于此亦不得以辞其责葢其实出于近习而其名归于相公也以为出于近习欤何前日之抗章而谏行言聴也以为不出于相公之意欤何以有议论异同之谤也大抵君子若不足乐也乆而有味小人若可喜也终必受其祸今韩玉以可喜而留张栻以不足乐而逐不特朝廷之忧也亦门下之忧也昔王介甫之于吕惠卿初喜其顺巳卒逢其卖巳温公之于东坡初欲逐其役法之异议卒能容其异议相公于此二者将奚择焉狂言之罪相公察之则以为忠相公不察则以为罪恕之斥之俯伏俟命
　　与虞宣抚书
