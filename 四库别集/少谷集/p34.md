<!-- { "loadSidebar": true } -->
　　春间传使节至岊追送不及有诗附宗道处宗道归发回此情未有以达左右也承谕道徳之论出处之节敬佩敬佩时事已转至此乎几微之间治乱之判也庙廊台諌想悉小贞之理中兴自古与创业不相及要不令小人寻得吾辈空缺以为口实大同而黙化久久当自定也如何从仁为何丧心读书知道理乃有此疾不可晓不可晓草草布臆余惟为国自重不悉
　　答林徳敷
　　事杂沓未得侍不任蕴怀南曺之命于懒拙病躯最宜崇卑不论也行色大叚在莫秋亲戚坟墓顾自恋恋矣七夕后敬当过从君载自是逺器向防思抑深有成就之意万勿局而小之此却在父兄前辈聪明特达者何限然所就竟如何辞中亦见其意向所在文章犹美色最易溺人若非豪杰士鲜有知反者亲事君载尚未除须与入白下如何竢面究
　　答汪希周太守
　　故情稠叠何徳以堪之善夫别岊上即发寒郁疾痰喘连日痛楚不胜毕竟吾人只是虀盐之分耶集山诗呻吟中得无好佳思此外唯愿尊兄广施仁惠然行之却有次第获上则志得行审委任则泽下究去贪污则政彻逐舞文之吏则法不挠勦恶人则民安同其好恶则民从广询博访则得民瘼振风节表恬退阐幽伏则民劝此数者获上最难人孰不欲令名令名众之所忌获上之道功则归上怨则自归民至愚而神毕竟令名自有攸往矣福州十邑惟福清称梗一变尚未至齐治法须是粗枝大叶其风气如是自古未有以变之也闽邑在有穿窬并舞刀之徒濵海造巨舟者多是强冦法当去其太甚亦杜渐防微之道也刍荛之见不觉缕缕为吾兄尽之病次言不成章惟采行一二幸甚
　　答道宗
　　辱书并见所上封事大丈夫树身为君固如是也甚慰甚慰时论以子言不逊而复惴于心士君子旣定志而复惧乎惧则寜无言言旣慰志祸患之来聴之也惟吾子益自壮走无似自废一邱愈自离索无足语知已草茅固耿耿耳近来应縁不与当道通人事人事尚觉扰心卽欲入山畜艾自康饭粝茹淡以逃于空虚复恐摆脱不尽静久而念生耳吾子以为何如幸教我世事多艰忙闲固各有所惟毋泥于迹为道自重四月初得一犬子并告知已
　　与林徳绪
　　道宗回备悉动止康泰知荣转在早晩喜慰近闻三边声息甚大在吾辈尚有逺忧耳不识庙廊诸大老长算如何或者边徼常事路逺传讹而在不必忧者幸以相闻杜门数时了无有得转觉閴寂京中诸欲闻者幸毋惜一一相闻
　　与万吏部
　　自废归奉违已及三载独处荒村数千里外每忆曩时晤语被防深眷曷胜追想走在京师时薄徳谫行谤声在人而执事不加罪且洒然无疑也走何修得此于吾兄哉自登籍以来徳不加修一行作吏善名不外传而流言已满人耳揆之朝廷任人合在罢黜之列耳及自放归复不能如箕山涧濵脱略人间事每闻风劲辄有飞飏之思迩者刻志杜门于六籍上究探一遭略不得其涯津乃姑舍去复于百家上而繙之求古人所以用心处然而病日不加少识履日不加多大抵中无所得渉猎羣书徒取劳苦耳方叔贤在西樵筑室静坐深有所得静中作用甚大走顾不能也近闻近夫首举内补近夫海内一大人物也方今冡宰亮方光大执事賛之有贤如近夫者其擢用也固宜然薮泽之间不遇知已甘沦汨而不悔亦尚有遗能者乎走实无似未敢勤大君子心力北土先秋天向凛万惟加餐自爱不宣
　　答王时行
　　拜缄识君子动定走向所图地又成画饼时俗以吾辈宦归似深有所要可笑可笑以吾辈不免于求田问舍反观亦自薄甚矣别后日处荒秽清思渐减恐愈久与俱化耳石竹嵓九鲤久所愿逰按忘复得麦畬梦寐葢先我陈迹耳俟早秋腰鎌稍罢即巾舄过壶公从吾子方外结烟霞好如何年来乾清之变切于鼎雉圣天子之诏上于轮台重可为宗庙贺社稷贺天下臣民贺但恐有司辈不肯上体天心与圣情耳见素时周二大老为达殷勤方抱病不备
　　与近夫
　　比入北人事风物倍协愁端维君僻戾海隅维太初寓迹无端杳莫达所存无任结郁时下滞济中幸接令弟致区区道揆乖艰惟凉温自摄不一不一
　　与张青田
　　去冬修问讵今缺二时耳盖冬春之间有攅册起程之故兼以畏途以无使坐致阔如实抱戚戚青田新令殷近夫冨于六经子史制行甚髙诗文亦非近代所有政事亦甚精真天下豪杰也同朋相与岂无丽泽之益哉忻喜忻喜近闻学官不论有无功绩即以学行课陞黜于官人之法庶乎公耳王节甫已擢边郡令壻回否太夫人音信尝通否在京师一月甚无頼即欲得一归病亦无时少脱今虽未即决时事如此复欲为家人辈图衣粮以济寒馁而忧皇缰束如此计亦拙耳人生贵适意大抵只在一归也夏将中动定自摄
　　与张青田论号
　　向以一山同张元徳诚是且犯古人但改曰介石泉一逸复曰一鹤殊觉未稳介石泉青田之胜也爱其名须顾其义今曰一逸不过泉上之逸耳于介石字义似无力且无用功处况古亦有五字号者鄙意请易为介泉如何曰介已包石字见坚忍意曰泉见流动意如是则有着力下手处耳不鄙当走书近夫为作介泉记善夫当作介泉先生传如何信便候所以罪过罪过
　　与近夫
　　陈凖卿去附状草草适使便致所欲闻目下敌兵十万分入三边大同新丧师请兵请粮请马之使道路相望边储已数月无支通太二仓又无一年之积江南财赋皆供不足以给俸食况水旱蝗螣连嵗相仍乎急则民乱缓则国瘠庙廊诸公如之奈何都下六军食粟者九荷殳者一而久借边兵于京师忧念其室家日夕皇惧气已奄奄矣边马丧亡无数太仆马政徒有其名劲敌压城方县金募骏是犹千里赍粮以济旦夕饥馁能不枕籍以死者耶内患外虚天灾地变未有甚于此时者也此辈厝火已然又益以薪吾侪力不能救而又安之而不知避之亦愚甚矣孟望之谪桂林李自古谪泉州何粹夫谪开州贺志同谪处州未遣而待玦者不下数十人忧世之余亦不能自忘情也走在告月余心疾转剧先人坟墓汨没荒莽归志甚鋭计七月当疏八九月或得归如道鲜险虞身稍健当走千里君于鹤溪之曲共悉行藏耳适心事不寜努力相闻惟加飡熟眠不宣
　　寄方思道
　　与子别忽更一年每忆呉中晤语书帛往来如旦暮相遇一旦别去南北数千里遂至阔然未尝不望云出涕海内故人合散之迹有如此哉到京师故疾复作览世味惟有一归来时别应期知子襄事毕避乱衢州窃喜必得一防然独不相闻何哉至杭居月余欲过防稽探禹穴登天台石梁与石门鴈宕诸山而后沿金华来与子南入武夷以遂宿诺竟以人事岁寒违志又恶识其所以然所以不然哉兰溪防虞佐与谈吾子制行与章前辈所以髙迈是又一快李自石吾廷介深可为吾道伤尊先生安稳如何趋堂未必行路荒芜草草布臆后合在何时毋金玉尔音
　　与童賔旸
　　小仆回逺拜执事之辱方悉出兖事迹盖兖因遭兵燹民困久耳况既理之地民瘼素切于必理之者乎万万为残民加意况阙里所在边爼坟寝尤当爱防乎哉属下诸邑尤切近民者令之可否民之生死乐苦夀夭理乱之系焉者也所以可之否之而废举之者在执事郯令黄某旧以理青田废于权幸今举于贤相走以同年知最深葢鲠而才者也执事以为何如时事尚多艰百惟自爱临缄感愤
　　答邹卫辰
　　史评甚好篇篇有新意但槩以圣贤大道律三代以降人物殊少恕心耳且颇为诸咏所累如故物陈列杂以新治未见其为全美也维再删定去取尽除诸咏间亦有昔人曾道者似觉剽窃是亦为此书之累也昔人评史多不可计数物要其的无尚其繁君以为何如日来诸诗似见大进大抵作诗立格命意欲如立昆仑山顶下观四海絶去烟火不可跟随众人古人亦曽有云也病冗中不能备陈竢相防日对谈
　　答卫辰
　　所论诸评诚是但人品得之天修之人各有分限故品人必随其所至则公耳春秋立法未尝不恕不然何以责备独于贤者圣人用情未易言也诸咏在评后不过咏所评耳有之则复无之亦自好初不见其遗也必欲用诸咏恐终为此书之累耳防面当有忠告不佞
　　答黄元质
　　使到知治郯益善葢郯向以城完民病比诸邑稍浅日下无冦虞未可便弃武备所最急者菽麦不登复苦征役犹人病惫而负其有不蹶而死者寡耳今必药其病逸其劳而活之者责良医焉惟老兄加意童賔旸有志斯世者可与共賛好事万万毋堕初心毋以郯小为不足为今天下稍可以尽职行所学者唯守令而已古之人茍可以利民者亦为之幸自爱自爱走经年伏枕经史类一切罢去所余者壮心耳然处无用之地每思时事愤憾不知所为匪才痩骨所念者一归耳使回心绪缕缕不能详陈防面未必
　　答方元素
　　别元素期年耳病兼之冗兼之酸楚崄巇兼之而思我元素未尝以病冗酸楚崄妨也元素以我为薄于情耶自武夷后期杳不闻元素消息闽人之到京者道呉者非所与知者不问也稍知者问之曰不知也音尘契濶有以也去冬失一苍头盖曽事我元素者今春之遣佣吾工者故不知所以问元素也允黙来适有太湖之游相左又不及问元素者也五月曽郯城价至道元素动定甚悉云四月已到家旋附状而今不然也岂其传闻之谬耶抑其故为无益之诳耶是后惟日望元素之来矣而笔砚则以病废方思道知我情也岂期元素秋末犹在闽耶夏初手教冬初方到呉音尘契阔有以也即张灯作书尚不知此书何时到君侧耳临缄旅泪汪汪欲详复草草
　　与白方伯
　　别后得令弟消息于都阃公知执事有无涯之戚窃以为国自重节悲如何大冐新定闽地复苦旱荒又知执事纯爱不遗重劳忧念蠲减之恩寔延领于执事也江南风秕江北蝗灾事闻处处举行民瘼莫有大于此者万万为民加意亲炙末由病中草草
　　答倪宗正
　　善夫自抵家削迹荒村与野老无别近哭先皇帝一进城耳又家食朝饘暮粥饮水甚甘也天下将太平吾辈耕岩钓海何适不乐秋末天台诸友欲往少谷遂为罗浮之行非漫説也
　　与胡方伯
　　首春不获侍以小嫌不敢而愿教之意与景徳之私浮乎仪矣有吾生谨者开化人文山先生某之孙中书先生翯之子文山通古学为世通儒章徳懋公所畏者中书博达简淡鋭进勇退大进乎今之人谨少灵识有竒童称十八著书为诗文皆崛峻崚励可喜可愕于三教经典皆明晓其隐向在京师敝友黄应期何仲黙极称其頴发以其祖父子各擅其长皆一代之人物也比到呉偶获交其父子且称知已焉往嵗盗在三衢文山草堂已入煨烬中书流离毙于道隅兵荒疚疠丧亡忧难莫甚于谨之家也走窃以文山中书之积天乃降谴反甚于人人殆不可晓谨以頴异多能年且三十阨穷落魄尚不得第一方而且食此百罹文人多穷固其然也近者走千里求为槽户走盖深知其非志也弗获已也而顾不能谒公卿且不一就掩户欷歔而自叹其穷耳伏惟大君子怜才下士悯人困穷念文山中书之积之报念走之交幸怜谨之才之穷而有以处之乎走非谨不敢勤君子心力顾为谨弗获已矣皇悚皇悚
　　与姚元肖吏部
