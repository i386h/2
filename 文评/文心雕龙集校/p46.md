<!-- { "loadSidebar": true } -->
　　夫属碑之体，资乎史才，其序则传，其文则铭，标序盛德，必见清风之华；昭纪鸿懿，必见峻伟之烈；此碑之制也。夫碑实铭器，铭实碑文，因器立名，事光于诔。是以勒石赞勋者，入铭之域；树碑述（已）【亡】者，同诔之区焉。
　　赞曰：写实追虚，碑诔以立。铭德（慕）【纂】行，（文）【光】采允集。观风似面，听辞如泣。石墨镌华，颓影岂忒。


集　校

大夫之材，临丧能诔。
范校：「孙云：明抄本《御览》五九六引『大夫』上有『士』字。」《附校》：「『大』上有『士』字；『材』作『才』。」《校注》：「『材』冯舒校作『才』。宋本、活字本、喜多本《御览》五九六引作『才』。按唐写本作『才』。冯校盖据《御览》是也。」按《诗鲁颂駉》：「思无期思，马斯才。」毛《传》：「才，多材也。」《书金縢》：「多材多艺，能事鬼神。」则「才」与「材」通。据唐写本、《御览》改。
诔者，累也。
范校：「孙云：《御览》五九六无『累也』。」《校注》：「按『累也』二字当有，始与本书释名例符。」按范注：「《礼记曾子问》注曰：『诔，累也。累列生时行迹，读之以作谥。』《释名释典艺》：『诔，累也。累列其事而称之也。』」《御览》非是。
夏商已前，其详靡闻。
范校：「孙云：唐写本『详』作『词』。」《附校》：「『详』作『详』，不作『词』。」范注：「唐写本『详』作『词』，是。……《御览》引《礼记外传》曰：『古者生无爵，死无谥，谥法周公所为也。尧、舜、禹、汤皆后追议其功耳。』然殷代亦闲有谥号，如成汤武丁之属，故《白虎通论谥》曰：『《礼郊特牲》曰：古者生无爵，死无谥。此言生有爵，死当有谥也。』其诔词世无传者，故曰『其词靡闻』。」《校注》：「按唐写本是也。『词』通『辞』，本书『辞』字，唐写本多作『词』。而『辞』俗又作『辞』，与『详』形近，故误。《文章流别论》：『诗颂箴铭之篇，皆有往古成文，可放依而作；惟诔无定制，故作者多异焉。』《御览》五九六引。舍人谓『其词靡闻』者，即仲治无『往古成文』之意。」《考异》：「按：从唐写本作『辞』是。」按《孟子万章下》：「孟子曰：其详不可得闻也，诸侯恶其害己也，而皆去其籍；然而轲也尝闻其略也。」《荀子非相》篇：「五帝之外无传人，非无贤人也，久故也。五帝之中无传政，非无善政也，久故也。禹汤有传政而不若周之察也，非无善政也，久故也。传者久则论略，近则论详，略则举大，详则举小。愚者闻其略而不知其详，闻其详而不知其大也。是以文久而灭，节族久而绝。」《史记封禅书》：「每世之隆，则封禅答焉，及衰而息。厥旷远者千有余载，近者数百载，故其仪阙然堙灭，其详不可得而记闻云。」则「其详靡闻」者，即「其词靡闻」，因「词」之不闻，故不得其详，文献不足故也，足征，殷夏之礼皆能言之矣。及周，因其词具在，论亦加详焉。《御览》亦作「详」，唐写本不必从。
在万乘，则称天以诔之。
范校：「孙云：唐写本『在』上有『其』字。」《校证》：「『其』字原无，据唐写本、《御览》补。本书多言『其在』，如……，俱其证。」《校注》：「唐写本『在』上有『其』字；倪本《御览》引同。宋本、钞本、活字本《御览》有『其』字，无『在』字。按『其』字当有。于『乘』下加豆，文势较畅。《诏策》篇：『其在三代，事兼诰誓。』《檄移》篇：『其在金革，则逆党用檄。』《章表》篇：『其在文物，赤白曰章。』句法并与此同，可证。」按据唐写本补「其」字。
逮尼父卒。
范校：「铃木云：《御览》『逮』作『迨』；孙云：唐写本『父』下有『之』字。」《附校》：「『逮』作『迨』；『父』下有『之』字。」《校证》：「『之』字原无，据唐写本、《御览》补。」《考异》：「按：『逮』同『迨』，见《集韵》。《易系辞》：『水火相逮。』注：『相逮、及也。』《诗台南》：『迨其今兮。』《尔雅释训》：『迨、及也。』二字音义皆同。」《校注》：「按有『之』字，语势较胜。」按据唐写本、《御览》补。
观其慭遗之切。
「切」，范校：「孙云：唐写本作『辞』，《御览》亦作『辞』。」《校证》：「『辞』原作『切』，据唐写本、《御览》补。」《汇校》：「按：『辞』指鲁哀公诔孔丘之辞，作『辞』是。」按《诗小雅十月之交》：「不慭遗一老，俾守我王。」郑笺：「慭者，心不欲而自强之辞。」《左传》哀公十六年：「夏四月己丑，孔丘卒。公诔之曰：『旻天不吊，不慭遗一老，俾屏余一人以在位，茕茕余在疚！呜呼哀哉，尼父，无自律！』」杜注：「慭，且也。」作「辞」是，与下句「呜呼之叹」相俪。从唐写本、《御览》改。
玄式存焉。
「玄」，黄本作「古」。纪评：「诔之传者始于是，故标为古式。」《汇校》：「『玄』，唐写本作『古』。按作『古』是，与《御览》五六九引合。」按「玄式」不文，从唐写本、《御览》、黄本改。
至柳妻之诔惠子。
《合校》：「唐冩本『妻』作『翣』。」
暨乎汉世。
《合校》：「唐写本『乎』作『于』。」《校证》：「《御览》『乎』作『于』。」
文实烦秽。
范校：「赵云：（唐冩本）『烦』作『繁』。」
沙麓撮其要。
范校：「孙云：唐写本无『其』字。」《校记》：「案明钞本《御览》五九六引此文有『其』字，余与唐本同。」《附校》：「『麓』作『鹿』，『其』字有。」《校证》：「唐写本无『其』字。何校云：『有脱误。』谭云：『「沙麓」句脱误。』」《校注》：「『麓』，唐写本作『鹿』，《御览》引同。按《春秋经》僖公十四年：『秋八月辛卯，沙鹿崩。』作『鹿』，舍人必原用『鹿』字。今本盖写者据《汉书元后传》改耳。」《义证》：「沙麓，山名。在河北省大名县东。《汉书元后传》：『昔《春秋》沙麓崩。』《春秋》僖十四年：『沙麓崩。』《公羊传》：『沙鹿者何？河上之邑也。』《谷梁传》：『沙，山名也，林属于山为鹿。』按『其』字不当有，『沙麓撮要』者，谓《元后诔》：『沙麓之灵，太阴之精，……作合于汉，配元生成。』四句，已撮举全文要领。」按《汉书元后传》：「元城建公曰：昔春秋沙麓崩，晋史卜之，曰：『阴为阳雄，土火相乘，故有沙麓崩。后六百四十五年，宜有圣女兴。』其齐田乎！今王翁孺徙，正值其地，日月当之。元城郭东有五鹿之虚，即沙鹿地也。后八十年，当有贵女兴天下。」又：「太后年八十四，建国五年二月癸丑崩。三月乙酉，合葬渭陵。莽诏大夫扬雄作诔曰：『太阴之精，沙麓之灵，作合于汉，配元生成。』着其协于元城沙麓。」作「沙麓」自通，且与《汉书》合。扬雄《元后诔》全文见《艺文类聚》十五《古文苑》二十，中云：「沙麓之灵，太阴之精，天生圣姿，豫有祥祯，作合于汉，配元生成。」依《校注》作「沙鹿」，则彦和撰文不据扬雄本文，而依《春秋经》，夷匪所思。「其」字从唐写本删。
而挚疑成篇
黄校：「有脱误。」范校：「顾校云：沙麓似脱误。」《札迻》十二云：「案此谓扬雄作《元后诔》，《汉书元后传》仅撮举四句，非其全篇也。挚疑此篇，挚当即挚虞。盖扬文全篇，虞偶未见，撰《文章流别》，遂疑全篇止此四句，故彦和难以累德述尊，必不如此阔略也。文无脱误。」范注：「「『挚疑成篇』句，黄云有脱误。姚范《援鹑堂笔记》四十云：『按此盖谓挚虞读雄此诔，而疑《汉书》所载为成篇耳。』孙诒让《札迻》云云，按姚、孙二氏说是也。」《义证》引《杂记》云：「案孙说是也，而『疑』字不误，无『疑』字则不词矣。」又：「挚」，范校：「孙云：唐写本作『执』。」《附校》：「『挚』作『执』。」《校证》：「唐写本、《御览》『挚』误『执』。」
安有累德述尊，而阔略四句乎。
「累」，范校：「孙云：明抄本《御览》作『诔』。」《附校》：「『累』作『诔』。」《校注》：「『累』，另一明钞本《御览》引作『诔』。按作『诔』非是。《文选》颜延之《宋文皇帝元皇后哀策文》：『累德述怀』，是其证。」按「累德」连文，古书常见，其义有二。《庄子杂篇庚桑楚第二十三》：「解心之缪，去德之累。容动色治气意六者，缪心者也；恶欲喜怒哀乐六者，累德者也。」《文选》十六陆衡《叹逝赋》李善注：「累，犹负也。」《荀子宥坐篇》：「今夫子累德积义怀美。」《史记周本纪》：「西伯积善累德。」累，犹积也。益以《校注》所引，则作「累德」是。
杜笃之诔。
《附校》：「『诔』下有『德』字。」「笃」元本作「」。《汇校》：「诸本并作『笃』。按：作『笃』是。作『』者乃写者偶误耳。」按《后汉书文苑杜笃传》：「笃少博学，不修小节，不为乡人所礼。美阳令收笃送京师。会大司马吴汉薨，光武诏诸儒诔之。笃于狱中为诔，辞最高，帝美之，赐帛免刑。」后文「见称光武」云云，作「笃」是。《御览》「诔」下衍「德」字。
吴诔虽工，而他篇颇疏。
「他」，范校：「孙云：《御览》作『结』。」范注：「吴汉诔见《艺文类聚》四十七，录如下：笃以为尧隆稷契，舜嘉皋陶，伊尹佐殷，吕尚翼周，若此五臣，功无与畴，今汉吴公，追而六之。乃作诔曰：朝失鲠臣，国丧爪牙；天子愍悼，中宫咨嗟。四方残暴，公不征兹。征兹海内，公其攸平；泯泯群黎，赖公以宁。勋业既崇，持盈守虚；功成即退，挹而损诸。死而不朽，名勒丹书；功着金石，与日月俱。（孙星衍《续古文苑二十》校云，案此盖未全，故征兹句不协韵。）」《义证》引《左庵文论》：「今只传《大司马吴汉诔》一篇，见《全后汉文》卷二十八。句皆直写，不甚锤炼。汉人之诔，大致如此。」《校释》：「详审文气，盖指吴诔结尾未工，『他』字非。」按《校释》谓「盖指《吴诔》结尾未工」，既云「虽工」，复云「未工」，恐彦和措辞命意未必如是其几也。暂从《御览》改作「结篇颇疏」。
岂以见称光武，而改盻千金哉。
