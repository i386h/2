<!-- { "loadSidebar": true } -->
　　“高祖创业，继体承基，暂劳永逸，无为而治。耽乐是从，何虑何思？多历年所，二百馀期。徒以地沃野丰，百物殷阜；岩险周固，襟带易守。得之者强，据之者久，流长则难竭，柢深则难朽。故奢泰肆情，馨烈弥茂。鄙生生乎三百之外，传闻于未闻之者，曾仿佛其若梦，未一隅之能睹。此何异于殷人屡迁，前八而后五？居相圮耿，不常厥土，盘庚作诰，帅人以苦。方今圣上，同天号于帝皇，掩四海而为家，富有之业，莫我大也。徒恨不能以靡丽为国华，独俭啬以龌龊，忘《蟋蟀》之谓何？岂欲之而不能，将能之而不欲与？蒙窃惑焉，愿闻所以辩之之说也。”
　　安处先生于是似不能言者，怃然有间，乃莞尔而笑曰：“若客所谓，末学肤受，贵耳而贱目者也。苟有胸而无心，不能节之以礼，宜其陋今而荣古矣。由余以西戎孤臣，而悝缪公于宫室，如之何其以温故知新，研核是非，近于此惑也？
　　“周姬之末，不能厥政，政用多僻，始于宫邻，卒于金虎。赢氏搏翼，择肉西邑。是时也，七雄并争，竞相高以奢丽。楚筑章华于前，赵建丛台于后，秦政利嘴长距，终得擅场，思专其侈，以莫己若。乃构阿房，起甘泉，结云阁，冠南山。征税尽，人力殚，然后收以太半之赋，威以参夷之刑。其遇民也，若薤氏之芟草，既蕴崇之，又行火焉！忄弃々黔首，岂徒局高天蹐厚地而已哉？乃救死于其颈！殴以就役，惟力是视，百姓不能忍，是用息肩于大汉，欣戴高祖。
　　“高祖膺篆受图，顺天行诛，杖朱旗而建大号，而所推必亡，所存必固。扫项军于垓下，绁子婴于轵途，因秦宫室，据其府库，作洛之制，我则未暇。是以西匠营宫，目玩阿房，规摹逾溢，不度不臧。损之又损，然尚过于周堂，观者狭而谓之陋，帝已讥其泰而弗康。且高既受命建家，造我区夏矣；文又躬自菲薄，治致升平之德；武有大启土宇，纪禅肃然之功；宣重威以抚和戎狄，呼韩来享。咸用纪宗存主，飨祀不辍，铭勋彝器，历世弥光。今舍纯懿而论爽德，以《春秋》所讳而为美谈，宜无嫌于往初，故蔽善而扬恶，祗吾子之不知言也。必以肆奢为贤，则是黄帝合宫，有虞总期，固不如夏癸之瑶台，殷辛之琼室也，汤武谁革而用师哉？盍亦观东京之事以自寤乎？
　　“且夫天子有道，守在海外。守位以仁，不恃隘害。苟民志之不谅，何云岩险与襟带？秦负阻于二关，卒开项而受沛，彼偏据而规小，岂如宅中而图大。
　　“昔先王之经邑也，掩观九隩，靡地不营，土圭测景，不缩不盈，总风雨之所交，然后以建王城。审曲面势，溯洛背河，左伊右，西阻九阿。东门于旋，盟津达其后，太谷通其前，回行道乎伊阙，邪径捷乎轘辕。太室作镇，揭以熊耳，底柱辍流，镡以大丕。温液汤泉，黑丹石缁，王鲔岫居，能鳖三趾。虑妃攸馆，神用挺纪，龙图授羲，龟书畀姒，召伯相宅，卜惟洛食。周公初基，其绳则直，苌弘、魏舒，是廓是极，经途九轨，城隅九雉。度堂以筵，度室以几。京邑翼翼，四方所视。
　　“汉初弗之宅，故宗绪中圮。巨猾间璺，窃弄神器，历载三六，偷安天位。于时蒸民，罔敢或贰，其取威也重矣。我世祖忿之，乃龙飞白水，凤翔参墟。授钺四七，共工是除，槐枪旬始，群凶靡馀。区宇义宁，思和求中，睿哲玄览，都兹洛宫。曰止曰时，昭明有融。既光厥武，仁洽道丰。登岱勒封，与黄比崇。
　　“逮至显宗，六合殷昌，乃新崇德，遂作德阳。启南端之特闱，立应门之将将。昭仁惠于崇贤，抗义声于金商。飞云龙于春路，屯神虎于秋方。建象魏之两观，旌六典之旧章。其内则含德、章台，天禄、宣明，温饬、迎春，寿安、永宁，飞阁神行，莫我能形。濯龙、芳林，九谷八溪，芙蓉覆水，秋兰被涯，渚戏跃鱼，渊游龟隽。永安离宫，修竹冬青，阴池幽流，玄泉冽清。鹎鹃秋栖，鹘鸼春鸣，坞鸠、丽黄，关关嘤嘤。于南则前殿、云台，和欢、安福，謻门曲榭，邪阻城洫，奇树珍果，钩盾所职。西登少华，亭候修敕；九龙之内，实曰嘉德，西南其户，匪雕匪刻，我后好约，乃宴斯息。
　　“于东则洪池清御，渌水澹澹，内阜川禽，外丰葭荚。献鳖蜃与龟鱼，供蜗蜱与菱芡。其西则有平乐都场，示远之观，龙雀蟠蜿，天马半汉，瑰异谲诡，灿烂炳焕。奢未及侈，俭而不陋，规遵王度，动中得趣。于是观礼，礼举仪具。经始勿亟，成之不日，犹谓为之者劳，居之者逸，慕唐虞之茅茨，思夏后之卑室。乃营三宫，布教颁常，复庙重屋，八达九房。规天矩地，授时顺乡，造舟清池，惟水泱泱。左制辟雍，右立灵台，因进距衰，表贤简能，冯相观棱，祈褫禳灾。
　　“于是孟春元日，群后旁戾，百僚师师，于斯胥洎。藩国奉聘，要荒来质。具惟帝臣，献琛执贽，当觐乎殿下者，盖数万以二。尔乃九宾重，胪人列，崇牙张，镛鼓设，郎将司阶，虎戟交铩，龙辂充庭，云旗拂霓。夏正三朝，庭燎哲哲。撞洪钟，伐灵鼓。旁震八鄙，平礚轷磋隐訇，若疾霆转雷而激迅风也。是时称警跸已，下雕辇于东厢，冠通天，佩玉玺。纡皇组，要干将，负斧扆，次席纷纯，左右玉几，而南面以听矣。然后百辟乃人，司仪辨等，尊卑以班。璧羔皮帛之贽既奠，天子乃以三揖之礼礼之，穆穆焉，皇皇焉，济济焉，将将焉，信天下之壮观也。乃羡公侯卿士，登自东除，访万几，询朝政，勤恤民隐，而除其眚。人或不得其所，若己纳之于隍，荷天下之重任，匪怠皇以宁静。发京仓，散禁财，赉皇僚，逮舆台。命膳夫以大飨，饔饩浃乎家陪。春醴惟醇，燔炙芬芬，君臣欢康，具醉熏熏。千品万官，已事而踆。勤屡省，懋乾乾，清风协于玄德，淳化通于自然。宪先灵而齐轨，必三思以顾愆。招有道于侧陋，开敢谏之直言。聘丘园之耿洁，旅束帛之戋戋。上下通情，式宴且盘。
　　“及将祀天郊，报地功，祈福乎上玄，思所以为虔。肃肃之仪尽，穆穆之礼殚。然后以献精诚，奉禋祀，曰：‘允矣，天子也。’乃整法服，正冕带，珩紞纮綖，玉笄綦会，火龙黼黻，藻繂鞶厉。结飞云之袷辂，树翠羽之高盖，建辰旒之太常，纷焱悠以容裔，六玄虬之奕奕，齐腾骧而沛艾。龙辀华义，金鋟镂饧，方讫左纛，钩膺玉壤，銮声哕哕，和铃鉠鉠。重轮贰辖，疏毂飞令，羽盖葳蕤，葩瑵曲茎，顺时服而设副，咸龙旗而繁缨，立戈迤戛，农舆辂木，属车九九，乘轩并毂、斑弩重旃，朱旄青屋。奉引既毕，先辂乃发，鸾旗皮轩，通帛綪旆，云罕九斿，闟戟翏輵，髶髦被绣，虎夫戴鹖。驸承华之蒲梢，飞流苏之骚杀。总轻武于后陈，奏严鼓之嘈嗽，戎士介而扬挥，戴金钲而建黄钺。清道案列，天行星陈，肃肃习习，隐隐辚辚，殿未出乎城阙，旆已回乎郊畛。盛夏后之致美，爰恭敬于明神。尔乃孤竹之管，云和之瑟，雷鼓鼗鼗，六变既毕，冠华秉翟，列舞八佾。元祀惟称，群望咸秩。飚梗燎之炎炀，致高烟乎太一。神歆馨而顾德，祚灵主以元吉。然后宗上帝于明堂，推光武以作配。辨方位而正则，五精帅而来摧，尊赤氏之朱光，四灵懋而允怀。
　　“于是春秋改节，四时迭代，蒸蒸之心，感物增思，躬追养于庙祧，奉蒸尝与檎祠。物牲辩省，设其福衡；毛焦豚肭，亦有和羹；涤濯静嘉，礼仪孔明。万舞奕奕，钟鼓哇哇，灵祖皇考，来顾来飨，神具醉止，降福穰穰。及至农祥晨正，土膏脉起，乘銮辂而驾苍龙，介驭间以剡耜，躬三推于天田，修帝籍之千亩。供柿郊之粢盛，必致思乎勤己。兆民劝于疆埸，感懋力以耘耔。
　　“春日载阳，合射辟雍，设业设虞，宫悬金镛，蠢鼓路鼗，树羽幢幢。于是备物，物有其容，伯夷起而相仪，后夔坐而为工。张大侯，制五正，设三乏，厞司旌，并夹既设，储乎广庭。于是皇舆夙驾，辈于东阶以须，消启明，扫朝霞，登天光于扶桑。天子乃抚玉辂，时乘六龙，发鲸鱼，铿华钟，大丙弭节，风后陪乘，摄提运衡，徐至于射宫。礼事展，乐物具，《王夏》阕，《驺虞》奏，决拾既次，雕弓斯彀。达馀萌于暮春，昭诚心以远喻。进明德而崇业，涤饕餮之贪欲。仁风衍而外流，谊方激而遐骛。
　　“日月会于龙犹，恤民事之劳疚。因休力以息勤，致欢忻于春酒，执銮刀以袒割，奉觞豆于国叟。降至尊以训恭，送迎拜乎三寿。敬慎威仪，示民不偷。我有嘉宾，其乐愉愉，声教布，盈溢天区。
　　“文德既昭，武节是宣，三农之隙，曜威中原。岁惟仲冬，大阅西园。虞人掌焉，先期戒事。悉率百禽，鸠诸灵囿。兽之所同，是惟告备。乃御小戎，抚轻轩，中畋四牡，既佶且闲。戈矛若林，牙旗缤纷，迄于上林，结徒为营。次和树表，司铎授钲，坐作进退，节以军声。三令五申，示戮斩牲，陈师鞠旅，教达禁成。火烈具举，武士星敷，鹅、鹳、鱼丽，箕张翼舒，轨尘掩迒，匪疾匪徐。驭不诡遇，射不翦毛，升献六禽，时膳四膏，马足未极，舆徒不劳。成礼三驱，解罘放麟，不穷乐以训俭，不殚物以昭仁，慕天乙之弛罟，因教祝以怀民，仪姬伯之渭阳，失熊罴而获人。泽浸昆虫，威振八寓，好乐无荒，允文允武。薄狩于敖，既琐琐焉，岐阳之菟，又何足数。
　　“尔乃卒岁大傩，驱除群疠，方相秉钺，巫觋操茢，侲子万童，丹首玄制，桃弧棘矢，所发无臬。飞砾雨散，刚瘅必毙，煌火驰而星流，逐赤疫于四裔。然后凌天池，绝飞梁，捎魑魅，斫獝狂，斩矮蛇，脑方良，囚耕父于清泠，溺女魃于神潢，残夔魃于罔像，殪野仲而歼游光。八灵为之震慑，况魃螯与毕方。度朔作梗，守以郁垒，神荼副焉，对操索苇，目察区陬，司执遗鬼，京室密清，罔有不韪。
　　“于是阴阳交和，庶物时育，卜征考祥，终然允淑。乘舆巡乎岱岳，劝稼穑于原陆。同衡律而壹轨量，齐急舒于寒燠。省幽明以黜陟。乃反旆而回复。望先帝之旧墟，慨长思而怀古。俟阊风而西遐，致恭祀乎高祖。既春游以发生，启诸蛰于潜户。度秋豫以收成，观丰年之多徐。嘉田畯之匪懈，行致赉于九扈。左瞰旸谷，右睨玄圃，眇天末以远期，规万世而大摹。且归来以释劳，膺多福以安悆。
　　“总集瑞命，备致嘉祥。圉林氏之驺虞，扰泽马与腾黄，鸣女床之鸾鸟，舞丹穴之凤皇。植华平于春圃，丰朱草于中唐。惠风广被，泽洎幽荒，北燮丁令，南谐越裳，西包大秦，东过乐浪，重舌之人九译，佥稽首而来王。
