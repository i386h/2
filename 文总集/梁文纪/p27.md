<!-- { "loadSidebar": true } -->
　　陛下投袂万里拯厥涂炭臣虽心不吠尧而迹沦桀犬此则王业始基臣所不与徒荷日月之私竟无蒸烛之用天命鸟非止今日受命作周其来乆矣虽复备数乐推与同讴颂而诚防弱草效纎尘遂班山河之誓叨佐命之赏亦何以慰悦帷帐酬报爪牙
　　为栁世隆让封公表
　　臣闻悬旌玉塞贰师尚黜其功伐鼓炎州伏波犹惧其赏徒以兼委之施或难固辞抽心之情必无双夺是故俛容青阁愿还慈于裂壤窃步丹墀希収宠于开赋昔窜命穷雉难迫势孤沈版未难负户非切及顾温凊之馆愳结尊慈之懐累叶喁喁举门惴惴臣事逼君亲理非外奨实赖朝谟谨肃宰畧遐震奔鲸外勦臣何力焉幸得扶老携弱重出幽堵还轴归骖再践乡路岂可资国眚以邀其功因众功而飨其报遂使甘霜受电之心有同于饰请皎日大河之志匪殊于貌谒
　　为南郡王让中军表
　　臣闻建侯茂则非贤罔树分器鸿典惟懿实先而臣挹道未践义多徒升国彝空袭宸宠光珪华组晻蔼于闗垂令采徽猷寂寥于甸表晨伸委带夕轸临顔皇衢肇启鼎运始资鲁卫兼启义邈周年齐楚并建礼髙汉日臣以末第聨辉上序拓履荆阿懐玺梦曲拊志惟熏佩握如
　　谢母封建昌国太夫人表
　　伏见诏书以臣母封为建昌国太夫人庆溢蓬门荣流素族恭荷屏营罔识攸寘臣禀训私闺志涂靡立勉以为义诚有由然输力致身曽无万一天慈罔巳至徳弥光探其私志降此洪泽荣亲之至始自防臣率斯道也方流万物草卉轻命固莫云酬
　　为长城公主谢表
　　奉防书封妾为长城县公主徽命降临慙腆妄寘妾膺灵禀气育景璇闺弱志易沦柔德难树虽复式修姆保莫敢或遑而肃雍不着秾华盖不悟宸晖曲渐彝章夙贲借此恩加遽延典防汤沐光启珩绲昭被
　　荐刘粲表
　　陛下则天开业冠带要荒輶轩韦毂交轸于遐路舍筑投竿相望于魏或以开坼未采管库遗贤执防忘疲倚辀不息
　　注制防连珠表
　　窃寻连珠之作始自子云放易象论动模经诰班固谓之命世桓谭以为絶伦连珠者盖谓辞句连续互相发明若珠之结排也虽复金镳互骋玉轪并驰妍蚩优劣防差相间翔禽伏兽易以心威守株胶瑟难与适变水镜芝兰随其所遇明珠燕石贵贱相悬
　　为兖州栁世隆上旧宫表
　　旧宫蕴灵千古合祥百代万只相祉八神警室事超齐甸义迈谯宫故能属辇道于天阶命帝于霄路实宜树疏壤写极上穹克播徽尘永光盛烈
　　上建表
　　恭惟哲后旧章必修眇瞩前王复古为贵伏惟陛下钦咨故实率由令典昔在有晋经创江左邦训莫厘逺国多缺万雉之外两观弗兴空指南峯悬法无所世歴三代年将二百非所以经世成务垂业后昆天徳圆应宪章自逺诏匠人建兹象俯借爱礼之心以申子来之愿式表端闱仪刑万国使观风而至复闻正嵗之典遐想之士少寄懐古之目
　　为栁世隆上铜表
　　夫币以周务货以赈民阜国康治莫尚乎此周氏致平始于圜法汉世防厝资于贯朽名鑪化金良工尽蓺方将盈金中藏収功上苑南楚陋其方府西京鄙其部内
　　谢立皇太子赐绢表
　　臣闻重离在天八纮之所共仰明两作贰万国所以咸宁太子体岐弱载表睿冲茂典册既升休祚方逺率土含欢遐迩均忭天情载洽庆赐必周币帛嘉贶猥颁庸劣
　　到著作省表
　　臣约言即日被召以本官兼今职臣蓺不博古学谢专家乏懐铅之志慙梦肠之术联事乖善握兰慙良谬勒断蛇之符预刋氷河之业路遥难骋才弱未胜而神工曲造雕绚弥叠珥笔史观记言文府趋奉载扬腆懵交顔
　　举胡元秀表
　　窃惟经邦御逺虽待大贤摧锋犯镝亦资小用伏见钱塘新城主胡元秀早嵗驱驰意干强果矛盾之用气淩百夫若置之六师之间处之一旅之上必能前奋犷敌却沮强胡臣实庸懦不窥武节昧妄轻言伏懐悚惧【南齐书志髙宗建武三年大鸟集东阳郡太守沈约表云鸟身备五采赤色居多】
　　上撰进宋书表
　　臣约言臣闻大禹刋木事炳虞书西伯勘黎功焕商典伏惟皇基积峻帝烈深树徳往朝立勲前代若不观风唐世无以见帝妫之美自非覩乱秦余何用知汉祖之业是以掌言未记爰动天情曲诏史官追述大典臣实庸妄文史多以兹下才对扬盛防是用夕惕载懐忘其寝食者也臣约顿首死窃惟宋氏南面承厯统天虽世穷八主年减百载而兵车亟动国道屡屯垂文简牍事数繁广若夫英主启基名臣建绩拯世夷难之功配天光宅之运亦足以勒铭钟鼎昭被方防及虐后暴朝前王罕二国衅家祸旷古未书又可以式规万叶作鉴于后宋故著作郎何承天始撰宋书草立纪传止于武帝功臣篇牍未广其所撰志唯天文律厯自此以外悉委奉朝请山谦之谦之孝建初又被诏撰述寻值病亡仍使南台侍御史苏宝生续造诸传元嘉名臣皆其所撰宝生被诛大明中又命著作郎徐爰踵成前作爰因何苏所述勒为一史起自义熈之初迄于大明之末至于臧质鲁爽王僧达诸传又皆孝武所造自永光以来至于禅让十余年内阙而不续一代典文始末未举且事属当时多非实録又立传之方取舍乖衷进由时防退傍世情垂之方来难以取信臣今谨更创立制成新史始自义熈肇号终于升明三年桓谯縦卢循马鲁之徒身为晋贼非闗后代吴隠谢混郗僧施义止前朝不宜滥入宋典刘毅何无忌魏咏之檀凭之孟昶诸葛长民志在兴复情非造宋今并刋除归之晋籍臣逺媿南董近谢迁固以闾阎小才述一代盛典属辞比事望古惭良鞠躬局蹐腼汗亡厝本纪列传缮写已毕合七帙七十巻臣今谨奏呈所撰诸志须成续上谨条目録诣省拜表奉书以闻臣约诚惶诚恐顿首顿首死罪死罪
　　为晋安王谢南兖州章
　　臣以莱孱幼无秀业依天宅照借海凭澜王爵早加藩麾夙树进不能闲诗西楚好礼北河退无以振采六条宣风万里懐惭起愳载溢心顔而皇明辉烛照被弥逺遂乃徙斾淮区迁金济服朱骖出邸青组临方瞻惟征宠俯仰亡厝
　　为安陆王谢荆州章
　　臣托景宸区早延休宠身班帝穆爵首藩圭好礼慙河敦诗媿楚悬斾出闗逺违都摐金入济识谢戎麾而照临弥广复叨匪服纪南形胜任总上游西纬岷卭北经崤陜六辔在手犹或称难羣牧禀威兹道孰易是以摅情陛曲布欵幄垂霄途严逺事隔披照腆冒斯顔膺此谬荷祗奉兢据罔知攸托
　　为六宫拜章
　　蓬闺菲质嘉淑无算越自幽衡登躯宸汉奉日月之华侍巾屣之末何以厠鸳鸾之盛序奉属车之清尘
　　奏弹王源
　　给事黄门侍郎兼御史中丞呉兴邑中正臣沈约稽首言臣闻齐大非偶着乎前诰辞霍不婚垂称往烈若乃交二族之辨伉合之义升降窊隆诚非一揆固宜本其门素不相夺伦使秦晋有匹泾渭无舛自宋氏失御礼教雕衰衣冠之族日失其序姻娅沦杂罔计厮庶贩鬻祖曽以为贾道明目腆颜曽无愧畏若夫盛徳之世业可懐栾郤之家前徽未逺既壮而室窃赀莫非皁结褵以行箕帚咸失其所志士闻而伤心旧老为之叹息自宸厯御防革典宪虽除旧布新而斯风未殄陛下所以负扆兴言思清敝俗者也臣实懦品谬掌天宪虽埋轮之志无屈权右而狐鼠防物亦蠧大猷风闻东海王源嫁女与富阳满氏源虽人品庸陋胄实防华曽祖雅位登八命祖少卿内侍帷幄父璿升采储闱亦居清显源频叨诸府戎禁预班通彻而托姻结好唯利是求玷辱流辈莫斯为甚源人身在逺辄摄媒人刘嗣之到台辨问嗣之列称吴郡满璋之相承云是髙平旧族宠奋胄家计温足见托为息鸾觅婚王源见吿穷尽即索璋之簿阀见璋之任王国侍郎鸾又为王慈吴郡正閤主簿源父子因共详议判与为婚璋之下钱五万以为聘礼源先丧媍又以所聘余直纳妾如其所列则与风闻符同窃寻璋之姓族士庶莫辨满奋身殒西朝嗣殄殁武秋之后无闻东晋其为虚托不言自显王满连姻实骇物聴潘杨之睦有异于此且买妾纳媵因聘为资施衿之费化充床笫鄙情赘行造次以之纠慝绳违允兹简裁源即罪主臣谨案南郡丞王源忝借世资得防缨冕同人者貌异人者心以彼行媒同之抱布且非我族类往哲格言薰莸不杂闻之前典岂有六卿之胄纳女于管库之人宋子河鲂同穴于舆台之鬼髙门降衡虽自己作蔑祖辱亲于事为甚此风弗翦其源遂开防世尘家将被比屋宜寘以明科黜之流伍使巳污之族永媿于昔辰方媾之党革心于来日臣等防议请以见事免源所居官禁锢终身辄下禁止视事如故源官品应黄纸臣辄奉白简以闻
　　弹秘书郎萧遥昌
　　谨按兼秘书郎臣萧遥昌盛戚茂年升华秘馆淑慎之迹未彰违惰之容巳及宜寘徽网以肃朝风请以见事免遥昌所居官
　　弹御史孔槖题省壁悖慢事
　　谨按奉朝请台侍御史臣孔槖浅劣无闻谬列华省假摄去来仕子常务况东皋贱品非借丰资旬日暂劳岂云卑辱而肆此丑言题勒禁省比物连类非所宜称黜之流伍实允朝宪臣等防议请以见事免槖所居官辄下禁止
　　弹孔稚珪违制启假事
　　臣闻禁宪有章士子攸慎守官有典触网斯及盖所以崇威阐法上肃下尊谨按廷尉会稽邑中正臣稚珪歴奉朝班频登要近九棘之任理无休谒冒制干闻实亏恒典恩许虽降所制不闗违犯之条犹合约黜且稚珪俯自内辖作士下闱通制明文日陈几案自逾规矩莫斯为甚臣等防议请以见事免稚珪所居除中正官名辄下禁止
　　弹奉朝请王希耼违假
　　谨按奉朝请臣王希耼幸齿朝班私敬盖阙休请有期曽无遄及违弛之愆允膺裁纠臣等防议请以见事免所居官辄下禁止
　　奏弹太子中舎人王僧佑【南史僧祐齐永明末在直属疾不待对入辄去约为中丞弹之坐赎论】
　　肆情运气不顾朝典扬眉阔步直辔髙驱
　　上言黄籍奏【武帝时所司奏南徐江郢逋两年黄籍不上尚书令沈约上言】
　　晋咸和初苏峻作乱版籍焚烧此后起咸和三年以至于宋并皆详实朱笔隠注纸连悉缝而尚书上省库籍唯有宋元嘉中以来以为宜检之日即事所须故也晋代旧籍并在下省左人曹谓之晋籍有东西二库既不系寻检主者不复经懐狗牵鼠齧雨湿沾烂解散于地又无扃縢此籍精详实宜保惜位髙官卑皆可依按至宋元嘉二十七年始以七条征发既立此科茍有回避奸伪互起嵗月滋广以至于齐于是东堂校籍置郎令史以掌之而簿籍于此大壊矣凡粗有衣食者莫不互相因依竞行奸货落除卑注更书新籍通官荣爵随意髙下以新换故不过用一万许钱昨日卑防今日仕伍凡此奸巧并出愚丁不辨年号不识官阶或注义熈在宁康之前或以崇安在元兴之后此时无此府此年无此国元兴唯有三年而猥称四年又诏书甲子不与长厯相应如此诡谬万绪千端校籍诸郎亦所不觉不才令史更何可言且籍字既细难为眼力寻求巧伪莫知所在徒费日月未有实验假令兄弟三人分为三籍却一籍父祖官其二初不被却同堂従祖以下固自不论诸如此例难可悉数或有应却而不却不须却而却所却既多理无悉当懐寃抱屈非止百千投辞请诉充曹牣府既难领理交兴人怨于是悉聴复注【】
　　复注则莫不成官此盖核籍不精之【阙】
　　代士庶不分杂役减阙职由于此自元嘉以【阙】景【阙】以前既不系检凡此诸籍得无巧换今虽
