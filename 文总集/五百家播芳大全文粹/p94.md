<!-- { "loadSidebar": true } -->
　　转闗中之漕已媿无功分阃外之权更惭非据果耸申命还即故官尚叨进职之崇有负循名之责扪心自矢局地靡容伏念某猥以顽谬当抡选顷从朔部改付秦闗货泉至于遂通储蓄以之粗备皆出庙畧敢为已功岂意横恩俾临方靣无威名以服士卒乏筹策以制羌戎惧干谴诃以辱加奬虽收前命犹玷所除未施犬马之劳徒窃丘山之赐违其责而居宠岂不惊慙誓诸心而酬恩敢忘夙夜此盖伏遇某官以孔孟之道德兼防契之谋猷博取羣材弗遗片善钧陶惟其至当用舍出于无私致此孤孱备叨宠渥某敢不深省已试勉图未然充实粟之谋倘获收于一得佐安边之防犹可冀于万分
　　漕到任谢政府啓
　　复从朔部改付秦闗恩施愈隆忧责弥重防恭就职殒越忘身伏念某才本无能学尝有志凡所闻于师友盖非空言庶其试于事功不为近效曩田宰属出总漕权计每过而甚踈罪己积而犹贷逮防易部弥愧空餐惟四方之奥区实天下之重地旁连蜀汉外控羌戎物产众伙而储蓄尚艰商旅奔走而货泉犹滞必资敏洽以究本原岂有至愚之才可当甚重之选此盖伏遇某官望益隆而善下德弥盛而有容思兼四海之谋猷不鄙一夫之蹇浅集成治具增贲昌辰某敢不勉竭深恩奉扬美意庶令陆海之地复有钱流之功仰报大恩俯酬晚节
　　运判到任谢两府啓　　　　　唐子西
　　五岭承轺已慙非据三巴拥节复契殊私荣逾望端感结情外伏念某奋身仕版通籍朝缨擢自冗流承乏水衡之属继膺异数叨持外计之权虽指心誓报于宠灵而临事輙牵于才分二年揽辔竟无尺寸之功万里还朝叨在品题之目重申巽命出按坤维地瘠人贫虽困转输之苦嵗丰事简曾无施设之劳再省空踈一何侥幸此盖伏遇某官材猷絶世名实在人定防两朝炳着安刘之业矢谋九德巍标缵禹之功曲怜孤单未遽遐弃瓶罍易溢忧小噐之颠隮陶冶无私荷大钧之坱圠永怀铭佩有激肝脾
　　运判到任谢政府啓
　　参华禁阁领使秦闗宠屡至而每惊寄愈深而益惧驱驰就职殒越忘身伏念某遭时休明奋迹寒苦获预神考使令之末亲观元丰制作之成蹭蹬风波侵寻嵗月勉策既疲之力终酬未报之恩比从朔方改付雍部入趋天陛宻奉玉音实增激于懦曾莫施于薄效自忘固陋誓毕糜捐矧西方之奥区实天下之重地旁连楚蜀外控戎物产众伙而储蓄尚艰商旅奔凑而货泉犹滞欲仰寛于忧頋必深倚于才能岂容至愚猥玷兹选此盖伏遇某官身任社稷之重道参典谟之隆欲兼四海之谋猷不鄙一夫之蹇浅谓其久谙州县必能行法以便民察其力赴事功必不狥私而谋已故推显渥俯逮孤踪某敢不勉竭深思奉扬美意庶托帡幪之地少收尺寸之功仰答大钧俯酬晚节







　　五百家播芳大全文粹巻三十
　　钦定四库全书
　　五百家播芳大全文粹巻三十一
　　宋　魏齐贤
　　叶　棻同辑
　　谢到任啓
　　仓使
　　仓到任谢政府啓
　　奉将使指久负空餐归觐阙庭亟防误奬特俾乡部以为亲荣莫称恩私但挥感涕伏念某奋身寒苦遭世休明登元丰造士之科粗识渊源之所向参大观抡才之选益知忠义之可为自玷皇华不离巴蜀阅八年之既久坚一节而粗完逮获终更已惊迟暮圣时难遇心固切于弹冠弱植易危功乃同于毁瓦谓宜置散敢冀叨荣方入对于清光已亟闻于除目矧闗中之重地实天下之上腴年谷丰登货泉流布宜谨平均之法益隆熙洽之功乃俾下才猥当优寄此盖伏遇某官身任社稷之重道叅典谟之隆欲收四海之谋猷不鄙一夫之蹇浅谓其屡更繁使未始辞难怜其久在逺方不敢择地曲借大钧之力以成小已之私宠迎黄发之偏亲荣动华原之故里歴数流辈孰此遭逢某敢不仰体陶钧俯殚驽蹇原因任之意固已久熟其官勉未力之功庶防无失其职少收尺寸图报生成
　　仓到任谢宰执啓
　　怀章列城方惧承宣之亡补出节少府遽叨临遣之有华殊恩允荷于皇慈同德亦归于洪造扪心知愧洗骨篆恩伏念某一介庸愚材惟朴拙半生清苦学久荒芜蚤题千佛之经猥缘弓冶连佐一雷之土徒汨簿书偶被召恩谬膺除命亟大宗而需次丐小垒以便亲仰防从欲之仁获罄问安之礼三年何补考下下以宜书一札亟加天髙髙而实监惟是货泉之富所资鹾茗之多积粟腐红更兼平籴熬波出素所贵阜通俾同时父子之荣一路纲条之重左右就养不劳引领以望云咫尺违顔尤庆举头而见日虽使自为之计岂能少过是图兹盖恭遇某官勲塞穹窿量包溟渤计安大噐居怀两地之生灵身作元动合一人之谋断生而论道进不隠贤方将是所是而非所非莫不小成小而大成大致如樗散辱在甄收某敢不思圜法之可丰聿方寸之弗乱念天地之藏尽出山海忍为巨室之私使钱谷之问弗至庙堂仰佐大农之用
　　漕到任谢侍郎啓
　　西府简僚久蔑禆于宥宻南闽择使兹谬玷于光华载厚施于崇墉控危衷于竿牍窃以按仓储而临遣创自熙宁寓册府以襃延肇于绍圣既畴绵歴合授隽髦岂伊驽下之资乃并龙光之渥伏念某学非为已才不适时尝辱试于郎闱亦滥游于王邸逮覈枢机之务畧亡毫髪之功缘欲便私遂祈补外观风而出既叨持节之荣望云而归更窃过家之便自惟得此必有所从此盖伏遇判部侍郎蕴借名流英豪间气博考古今而自得其要荐更中外而不辞其难俯怜么麽之踪每借吹嘘之论某敢不勉图微効用答隆知惟侍从献纳之臣伫膺柄用当朝觐从容之问冀不遐遗
　　仓到任谢知宗啓
　　备西府之未僚蔑禆宥宻分南闽之逺部猥玷光华素积仰髙良欣借润恭惟判宗寺丞气浑而中裕体粹而外冲议论该明蔚为近属之冠文章雅健绰有古人之风蚤践殊科寖膺妙简入丞卿列尚屈壮图出典宗盟咸推硕望伫宜颁于异渥还遂陟于要途某兹以误恩于焉托芘未展崇墉之敬敢持竿牍之诚
　　仓到任谢安抚啓
　　枢庭列椽早获侍于阶符海部分华兹复依于阃制甫驻奔驰之迹首通狂简之辞恭惟安抚叅政端明旷代钟才际空蕴识亲见唐虞之盛自期稷契之良长谏垣即莅于师干登政府尚临于边嘉谋则告系安危成败之机直道而行全出处进退之节虽抗浮云之志共期霖雨之功揉此万邦暂总帅权之重式是百辟伫颛宰柄之崇某久试无禆误恩有玷愿以昔时之提掖移于今日之帡幪颂叹罙勤拙讷难尽
　　诸司
　　市舶到任谢宰相啓
　　北阙降书许上古瀛之印绂南州押舶遽纡禁掖之丝纶望过所期感深而惧窃以外夷多土地之产南库乃之私于岭海之陬实据要冲以闽浙而较号为繁庶溪女洞丁而移珍成市胡商蛮贾而聚货为台李尚书无苛谨之讥宋广平有交易之则飨军之堂作而賔主可以觑礼周货之燕罢而仆无所取材前辈之善政尚存今日之兹选尤重凡资敏干堪备防抡伏念某材术不长噐能无取尘仕途者三纪赋民政者四州出门幸免于揶揄渉世已嗟其潦倒金山珠海载司外帑之储蛮噐瘴衣敢惮炎方之逺静言空忝若有宿缘兹盖伏遇某官以道而鸣斯文所在泰山北斗而为世所仰春风夏雨则在人而功与之以行二三子无隠于尔廓乎其量数百辈其能容之待贤何厌于辍餐除吏悉由其泚笔甚慙窳钝亦就甄容号曰门生岂不知恩之所自遇以国士终期报徳以无忘
　　制置到任谢政府啓
　　叅漕秦闗曽未周于纲目就书寳泽遽复冐于除书初无揽辔之劳已即莅官之所戴恩弥厚抚已载惊伏念某学迄无成仕尝有志以所闻于诗礼欲自奋于功名忽忘噐业之已卑盖恃休明之在运不鄙一介俾肩众贤收于江湖坎防之余付以劔阆光华之寄旋陞剧部仍佐计权惧不免于简书敢复希于宠渥矧司两地之盐防实冠一道之利源资望至轻恩荣过溢虽有逢辰之幸固多负乘之羞此盖伏遇某官宏度兼容沉机独运致君之策辈伊周而并驱富国之谋陋管晏而不数兼收余溉以逮庶工某敢不仰体帡幪益坚操履犹有冀于一得以少酬于万分
　　大尹
　　洛守谢两府啓
　　钦承温诏易守陪京頋职业之寖繁惟伎能之弗称固忧懦品仰累大钧莅事云初循躬甚愧伏念某立朝无补窃禄过丰方养疾于闲州冀息肩于晏嵗何图国论外择藩臣起河桥衰倦之余付洛邑居留之重此盖伏遇某官道推仁厚功被肖翘执平衡嘉量之公收敝屦遗簪之旧某怀恩为甚镂骨知归惟结想于门闳第驰神于毫楮
　　洛尹谢宰相啓　　　　　　　苏子瞻
　　滥司留钥茂着事功易处藩方敢论治效省循甚惧踧踖无容伏念某起自孤生期于平进猥奉前席之对遂膺上圣之知首置郎曹旋陞内史缀七臣之近列亚八座之崇资暨出绾于郡章亦叅荣于法从载惟侥冒一出奬成恭惟某官光辅熙朝宠膺睿眷金声掷地共推华国之文玉德照人自是礼神之噐尚怜衰陋特为保全某敢不秪奉彛章恪循分守誓仰酬于天造庶旁答于已知
　　太守
　　徐州到任谢两府啓　　　　　苏子瞻
　　移守河中已愧超陞之异改临泗上仍叨藩镇之雄既见吏民周览风俗地形襟要当东南水陆之冲民食艰难正春夏旱蝗之际宜得一时之循吏以安千里之疲氓如某者才不逮人学非适用早尘防府自知拙直之难安屡乞守符意谓苟全之善计然自往来三郡首尾七年足蹈危机仅脱风波之险心存吏役都忘学术之源既未决于归耕敢复求于善地此盖伏遇某官权衡万物髙下一心顽矿悍坚实费陶镕之力散材踈恶徒施封植之恩谨当棰防疲驽镌磨朽钝上酬天造次答已知
　　颍州到任谢执政啓　　　　　苏子瞻
　　入叅两禁毎玷北屝之荣出典二邦輙为西湖之长皆缘天幸岂复人谋惟汝水之名邦乃裕陵之故国人淳事简地穰泉甘岂惟暂养于不才抑亦此生之可老恭惟某官嘉猷经世茂徳范时元老庙堂自有权衡之信余生江海得同品物之安感物之私笔舌难既
　　象州到任谢相府啓　　　　　髙子美
　　州小地僻尝注意于九重人微望轻輙承流于千里即工云始旷职是虞仰恃包荒或能藏拙窃以伯禹佐舜弼服极于要荒姬公相周辨邦治于蛮镇罄敷天而作乂本多辟之廸功眷此象台邈在骆越虽雕题交趾之俗滋变华风而含哺鼓腹之人雅贪醇政况时方臻于宁一宜治不畧于幽遐必得循良以为师帅如某者业儒甚陋为吏弗华载言侥冒之初亦与钧陶之末赏薄劳而进秩宠优禄以养亲再试治功例叨陟举过黄门而听进退深惕无堪畀皁盖而共理平重慙非据静惟遭遇益罄依归兹盖伏遇某官道际乾坤恩周动植左右元圣俾帝光丕冒于海隅师保万民耻匹夫不获于天下且欲以儒而饬吏益期通务于知经肆令无似之踪亦复勿扰之寄某敢不广布圣君之德泽逺扬真宰之仁风敬简临民既得事为邦之语中和乐职更愿陈报上之诗庶竭微衷式酬洪造
　　登州到任谢两府啓　　　　　苏子瞻
　　迂愚之守没齿不移废逐之余归田已幸岂谓承宣之寄忽为枯朽之荣眷此东州下临北徼俗近齐鲁之厚迹皆秦汉之陈賔出日于丽谯山川炳焕传夕烽于海峤鼓角清闲頋静乐之雝名笑妄庸之窃据此盖伏遇某官股肱元圣师保万民才全而德不形任重而道愈逺谓使功不如使过而观过足以知仁特借齿牙曲成羽翼某敢不服勤簿领祗畏简书策蹇磨鈆少答非常之遇息黥补劓渐收无用之身过此以还未知所措
　　齐州到任谢执政啓　　　　　晁无咎
