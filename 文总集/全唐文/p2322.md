<!-- { "loadSidebar": true } -->
    草堂禅师佩曹溪心印，注《华严法界观》疏《圆觉经》，又恐其理甚深，世俗未辨，著《原人论》。而学者犹苦其难入，盖唯心之旨，非自悟者，不能信受也。後三百岁，白衣弟子李纯甫又作《睡语》，题其端云：“如人初梦，一刹那顷，根身器界，异类众生，一时顿现，种种各别，一念力顿成就具足无量境界。觉人呼觉，始知梦中元无我人众生寿者诸相，亦无地水火风等物，毕竟虚空。唯依第六意识，以为根本。然则觉人所见山河大地，十二类生，并自身相，唯依第八业识。其理晓然，无可疑焉。有大觉者，开说真空。始故长夜，宛如大梦。等无有异，儒者道家。梦中说梦，未知是梦。复有既知是梦，恋著梦境，不知觉寤，佛为世人开说人天乘。复有既知是梦，厌恶梦境，不知睡眠，佛为是人开说声闻、缘觉二乘。复有既知是梦，故无恋著，亦无厌恶，寤寐自如，佛为是人开说菩萨最上大乘。於大乘中，复有未知梦由妄念，而有境界，佛为是人说法相教。复有未知本无妄念，梦境亦空，佛为是人说破相教。复有未知梦中之人，即世觉者，佛为是人说显性教。故知众生，本来成佛。初发心时，即登正觉。示起於座，便入涅。原人一论，既觉者之一呼也。绎其首尾大略如此法，同寝者应如是观。”
    ☆李瀚
    ○对请益不退判
    〈戊侍先生，视日早暮不请退。乡大夫责之。词云：“方及请益。”〉
    书称教胄，礼贵来学，问一之道式昭，在三之仪斯著。戊行敦素履，行列青衿，惧格之无诚，诫佻达以自制。满ぷ不顾，方欲期於俯拾，重席拟登，何敢遽云请退？然先生在位，侍坐有仪，自合发问以条，使师逸功倍。何得请益无节？致视日欠伸，虽涉进德之端，其若伏膺之道。乡大夫之责，是谓知言；门弟子之礼，不应饰说。息焉有故，边生且放懒眠，惩之勿深，甯越岂宜鞭挞？请举坐觥之罚，式陈鼓箧之诫。
    ☆史苌
    ○上李中丞书
    祸之将至，鬼神夺魄。岂有委身府幕，尘忝下寮，而擅犯威重，前後非一？中丞审苌，岂非知礼之人，岂非感恩之人？自拜揖马尘，十有三载。杯酒歌咏，久蒙提携，未省竟有差失。中丞因赐赏鉴，辟书府，及陪接万里，星霜二年，正当策名之时，岂愿固有干触？此盖命之牵陷，一至於此，实非常情之所料也。岂非十二年间，东驰西走，肝脑涂地，竟无所成。鬓班白，幸逢推荐。恩命垂至，自贻颠危。昏昏薄言，罔知攸处，岂非命矣？岂非命矣？
    且初坐之时，每举一盏酒，未尝不三思其过，似觉体中有酒，亦哀请矜量。既对众宾，复不敢苦诉。俄而迷乱乍合，若怪魅以凭心神，事且不知，死亦宁悟？哀哉微命，有此舛剥。中丞纵宽以万死，苌亦无所施其面目。不即引决者，伏念累世单绪，一身早孤，中年未婚，晚乏儿息。封树何日？先灵靡安，痛此缠迫，乞哀残喘。今髡翦首发，自为毁责，期在粉骨，永知此过。中丞旋旆之日，愿随一卒，步走後尘，洗节希诚，以期他效。伏愿少垂旧惠，恋恋故人，无任忧悸感切之至。谨投书阁下，荒辞无序，万不申一，仍凭押衙口哀谢不宣。苌再拜。
    ☆史溆
    ○对卒史有文学判
    〈有司选择卒史，以文学掌故备员。有比百石。已上诵多者先求之。不得，讼如功令。〉
    学古入官，议事以制，既叙功而论德，将按名以责实。眷乃卒史，实惟王人，爰从推择，以膺明试。同马迁之有论，望绝为乡；异晁错之登科，才非（一作无）掌故。进取弃於凫短，择先得於龟长。虽汉制四科，先於德行；而孔门十哲，称以文学。求之者何？方倚相之能读；有司奚失？俾平津之下第。且一言体国，爵斯分，片善不遗，草莱靡滞。薄言之讼，功令式昭；举事之愆，有司弥远。
    ●卷九百五十六
    ☆许景休
    ○对立春设土牛判
    〈得宜春县门外，各随方色造牛耕人。州司科不应为。诉云：“春前二日。”〉
    元阴方穷，青律肇起，霜归寒雁，露洗春冰。是以星驾方回，知四时之代谢；岁行更始，识五行以为法。甲以名忝令长，颁政邑人，固合酌规前经，考礼中典，将以助养生物，叶赞岁时。然而固阴Ё寒，王者以磔鸡送节；达阳尊礼，主司以土牛迎气。所为虽合於典则，方色颇乖於礼《经》。诉以立春之前，虽有近於月令；若以随方之色，诚可於秋官。州科典刑，窃以为当。甲将妄诉，罪实难逃！
    ☆吕务博
    ○对凿井获镜判
    〈凿井得古镜，不送官司。邻告违法。〉
    乙既凿井，将开射鲋之泉；欲施纟瓶，已获盘龙之镜。清源初凿，疑菱花而始成；玉将升，似明月而飞出。宝匣藏而晦宇，美人拂而生光。王览影，已堪自爱；秦嘉赠心，叹惜何极！眷言此得，诚所珍奇。爰令送官，不吝於下，诚亦允当，固无所疑。即以邻者之言，乙之辜，庸人陷法，只堪矜悯。请宽於乙，将谓恤刑。
    ☆吕令则
    ○河堤赋
    水以润物，飞梁载舟，居信顺动，法谦处柔。朝沧溟以委输，习坎德以安流。善利为水，涵育乎万族；极深不测，灌注乎九州。壅之则有备无患，决之则致败为忧。先设其防，以遏奔潦。兴版筑，护衢道，惟精惟一，是经是造。其奋锤也，齐叫以雷震；其挥锸也，连刃以霜皓。矗长堤其若□，岌修岸其如岛。何固护之克壮，息奔突以永保。既夹植於菱莲，又夤缘於萍藻。虽兴役赋，而一劳永固，牛马由其望辨，楼船可以迳度。清深镜澈，时升曳尾之龟；左右人稀，每带衔鱼之鹭。行旅於是乎无虞，耕耘於是乎知措。夫水可以为人之利，堤可以防水之溢，堤修则中国无忧，水败则下人多恤。亦由人之为政，政成人逸；政或不成，奸诈以出。则河堤之义，取类非一，可以合人之安危，可以喻政之得失。凡百在位，慎乃终吉。别有沉沦戒忤，漂摇衢术，幸登涉於河堤，冀沾濡於琐质。
    ○井赋
    体群物以举要，多井功之大成，洒元气之洪液，翕泉源之至精。巽下坎上，创庖羲之画象；锸壤畚土，喜伯益之初营。澹其味，澄其清，同不变以育德，履刚中而益平。汪津润兮物得其利，沃荡盥漱兮人赖其生。是以养而不穷，则取之而逾出；止而有分，即舍之而不盈。故启幽人之三径，首先王之五行。若乃寒浆是汲，美人至止，玉骈固，银床沓起，辘轳宛转以旋目，素绠逶迤而度趾。罗袖互引，扇皓腕而生香；金瓶数倾，曲纤腰而贮水。虽腾突於溜源，不混淆於泥滓，汔至而纟泻就，犹尚潜声而骇耳。濯之既洁，漱之则美，何自下而汲上，与溪壑而殊旨？故其旁搜诡迹，遐评殊见。土精攸出，惕贲羊之怪奇；缺角已沉，郁神龙之气变。金色化粥，山形留殿，源洞德阳之兵，势匿江陵之县。秦分星聚，邛都火煽，汉皇应於云飞，葛公一窥而电延。斯故潜怪之所蓄泄，吾不可得而言遍。徒美其括坤之灵，包坎之德，往来井邑，用之不忒。秉虚澹而能施，守卑静以自得，终勿幕之有孚，保元吉而无惑。苟在时而不泥，庶当渫而见食。
    ○义井赋（并序）
    凿地生泉之为井，施人不倦之为义。兼济往来，存乎惠也；置当衢路。仰无私也；皎镜清虚，尚其洁也。三德既备，万物是仰，井乃无心，义惟我谋。当衢凿井，称物平施，酌而不竭，奉衢樽之化焉！见义不为耻也，遇善莫书过也。义既行矣，文在兹乎？赋曰：
    夫地脉伏泉，天文垂井，式观象而遂凿，虽暂劳而功永。深不过於数仞，用有要乎万顷，风动无波，物对生影。劲阴杀节，挹之而弥温；炎旱蒸天，探之而逾冷。况地接一都之会，邑居狭俗之境。川流雨骤，车马於焉往来；风举□摇，帝王由兹行幸，魏主罢指梅之策，隰朋息寻蚁之请。岂非人有其愿，地下藏灵，色湛湛以天碧，嵌阴阴而昼冥。高风始秋，泛落桐之一叶；太阳既没，映长天之数星。因注水而暂益，纵改邑而常宁。素绠下悬，映垂冰之；铜瓶上汲，滴浅溜之泠泠。清泉既汲，白日可见，岂独兼济行李？抑亦取给兹县。随所求而皆足，岂有殊於贵贱？若乃连岩之曲，之前，雨苔环合生其上，露桃蓊郁植其边，殊季氏之有缶，异疏勒之无泉。入夜□开，涵长河之短直；向晨雾歇，映大天之小圆。玉护崩，谁识下无禽矣；银床防坠，不闻中有人焉。乃有去国征人，奔星驿骑，或注情於故枥，或衔悲於远寄。饮之则长鸣而忘其苦辛，酌之则充量而欣其普施，虽一勺之盖鲜，亦怀恩而感义。瓶之罄矣！既虚来而实归；尔牛来思，亦满腹而受赐。故知理邑者贤，济人者井。扬圣人之道，用而不竭；守君子之德，澄而弥静。凿饮忘帝王之力，汲用嘉仁明之境，傥见恻於莫食，庶微功之得省。
    ☆吕指南
    ○太常观乐器赋
    客有游於太常者，叔夜才貌，长卿文雅，历阶之间，目檐楹之下。彼美声奏，谅先得而闻焉；缤纷器物，复可令而观也。丝竹毕备，匏土俱陈，混季氏之八佾，拟凫人之六钧。瑟既称赵，筝还号秦，伐修竹於ㄍ谷。来浮磬於泗滨。羽虫画之也，可以成凤翮；鳞虫刻之也，可以作龙唇。物以古兮不可识。代虽殊兮亦可珍，岂直有斯而已哉？徒观其广厦骈阗，修廊逼侧，蕴今古之殊号，被丹青之异色。贲路鼗鼓，干戚羽旄，斑彬翕，巨万盈亿。文墨者莫之而记，言谈者罕之而识。嘉夫贵贱攸重，华夷是钦，舜、汤一举而进《韶》《》，荒隅一奏而成《亻未》《任》。君徒见雕琼镂玉之馀彩，殊不闻宫商徵角之奇音。及夫金皋气变，珠楼春始，煌煌帝庭，济济卿士。五乐具奏，八音俱起，惟斯器之有作，备无为之燕乐，纷绮靡之容裔，混鱼龙之交错，金木罗张，厥用匪常。施之於国，则政其攸叙；飨之於庙，乃神其降祥。舞青田之唳鹤，仪丹穴之凤凰，谅鄙人之罄思，固难得而备详。
    ☆吕岩说
    ○灵茅赋
