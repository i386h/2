<!-- { "loadSidebar": true } -->
　　臣伏见近降大雪虽是将来丰熟之兆然即日【一作目】陜西饥民流亡者众同华河中尤甚徃徃道路遗弃小儿不少只闻朝防令那移近边兵马及于有官米处出粜此外未闻别行赈救此急在旦夕不可迟回其遗弃小儿亦乞早降指挥令长吏收防仍闻京西东大雪不止毁折桑柘不少窃虑向去丝蚕税赋无所出致贫民起为盗贼亦乞特降指挥体量臣窃见国史书祖宗朝每奏一两州军小有灾伤亦随多少赈防或蠲免税租葢以所放者少不损国用又察民疾苦微细不遗所以国恩流布民不怨嗟不必湏待灾伤广濶方行赈救也方今人贫下怨之际不厌频推恩惠伏望圣慈特赐矜悯取进止
　　论救赈雪后饥民劄子【同前】
　　臣风闻京城大雪之后民间饥寒之人甚多至有子母数口一时冻死者虽豪贵之家徃徃亦无薪炭则贫弱之民可知矣葢京师小民例无蓄积只是朝夕旋营口食一日不营求则顿至乏絶今大雪已及十日使市井之民十日不营求虽中人亦乏絶矣况小民哉雪于农民虽为利泽然农畆之利逺及春夏细民所苦急在目前日夕以来民之冻死者渐多未闻官司有所赈救欲乞特降圣防下开封府或分遣使臣遍录民间贫冻不能自存者量散口食并各于有官塲柴炭草处就近支散救其将死之命至于诸营出军家口亦宜量加存防以示圣恩所散不多所利者众仍令两府条件应有军士在外辛苦及民人支移税赋残零输送艰辛等处并与擘画早加存防若使戍兵愁苦道路怨嗟饥冻之尸列于京邑则大雪之泽其利未见而数事之失所损已多伏望圣慈特赐留意取进止
　　论沣州瑞木乞不宣示外廷劄子【同前】
　　臣近闻沣州进柿木成文有太平之道四字其知州冯载本是武人不识事体便为祥瑞以媚朝廷臣谓前世号称太平者湏是四海晏然万物得所方今西羌叛逆未平之患在前契丹骄悖藏伏之祸在后一患未灭一患已萌加以西则泸戎南则湖岭凡与四裔连接无一处无事而又内则百姓困弊盗贼纵横昨京西陜西出兵八九千人捕数百之盗不能一时剪灭只是仅能遗散然却于别处结集今张海虽死而逹州军贼已却百人又杀使臣其势不小兴州又奏八九十人州县皇皇何以存济以臣视之乃是四海骚然万物失所实未见太平之象臣闻天道贵信示人不欺臣不敢逺引他事只以今年内事验之昨夏秋之间太白经天累月不灭金木相掩近在端门考于星占皆是天下大兵将起之象岂有才出大兵之象又出太平之道【一无道字】字一歳之内前后顿殊岂非星象丽天异不虚出凡【一作宜】于戒惧常合脩省而草木万类变化无常不可信慿便生懈怠臣又思若使木文不伪实是天生则亦有深意葢其文止曰太平之道者其意可推也夫自古帝王致太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则二三歳间渐期脩理若以前贼张海等稍衰便谓后贼不足忧以近京得雪便谓天下大丰熟见契丹未来便谓必无事见西贼通使便谓可罢兵指望太平渐生安逸则此瑞木乃误事之妖木耳臣见今年【一作顷见太平州】曽进芝草者今又进瑞木窃虑四方相効争造妖妄其所进瑞木伏乞更不宣示臣寮仍乞速诏天下州军告以兴兵累年四海困弊方当责已忧劳之际凡有竒禽异兽草木之类并不得进献所以彰示圣【一作明】徳感励臣民取进止
　　论美人张氏恩宠宜加裁损劄子【同前】
　　臣近风闻禁中因皇女降生于左藏库取绫罗八千疋染院工匠当此大雪苦寒之际敲氷取水染练供应颇甚艰辛臣伏思陛下恭俭勤劳爱民忧国似此劳人枉费之事必不肯为然外议相传皆云见今染练未絶臣又见近日内降美人张氏亲戚恩泽大频臣忝为諌官每闻小有亏损圣徳之事湏合力言难避天谴臣窃见自古帝王所宠嫔御若能谦俭柔善不求恩泽则可长保君恩或恣意骄奢多求恩泽则皆速致祸败臣不敢逺引古事只以今宫禁近事言之陛下近年所宠尚氏杨氏余氏苗氏之类当其被宠之时骄奢自恣不早裁损及至满盈今皆何在况闻张氏本良家子昨自脩媛退为美人中外皆闻以谓与杨尚等不同故能保宠最乆今一旦宫中取索顿多恩泽日广渐为奢侈之事以招外人之言臣不知陛下欲爱惜保全张氏或欲纵恣而败之若欲保全则湏常令谦俭不至骄盈臣料八千疋绫罗岂是【一作必非】张氏一人独用不过支散与众人而已乃是枉费财物尽为众人至于中外讥议则陛下自受以此而言广散何益昨正月一日曹氏封县君至初五日又封郡君四五日间两度封拜又闻别有内降应是踈逺亲戚尽求恩泽父母因子而贵可矣然名分亦不可太过其他踈逺皆可减罢臣谓张氏未入宫之前踈逺亲戚各皆何在今日富贵何必广为闲人自招谤议以累圣徳若陛下只为张氏计亦宜如此况此事不独为张氏大凡后宫恩泽太多宫中用度奢侈皆是亏损圣徳之事系于国体臣合力言伏望圣慈防微杜渐早为裁损取进止
　　论乞止絶河北伐民桑柘劄子【同前】
　　臣风闻河北京东诸州军见脩防城器具民间配率甚多澶州濮州地少林木即今澶州之民为无木植送纳尽伐桑柘纳官臣谓农桑是生民衣食之源租调系国家用度之急不惟絶其根本使民无以为生至于供出赋租将来何以取足臣伏思兵兴以来天下公私匮乏者殆非邉警为患全由官吏坏之其诛剥疲民为国敛怨葢由郡县之吏不得其人故臣前后累乞澄汰天下官吏者葢备见其弊如此也今澶州之民骤罹此苦岂非长吏非才处事乖缪所致兼闻澶州民桑已伐及三四十万株窃虑他郡尽皆効此伏乞早赐指挥禁絶其合用材木仍乞下转运司令相度渐次那容凖备其澶州人户经伐桑者乞差官检覆量多少与权免将来丝绵防绢之税窃以军国所湏出自民力必欲外御契丹之患常湏优飬河朔之民若使道路怨嗟人心离叛则内外之患何以枝梧伏望圣慈特赐留意取进止
　　论方田均税劄子【同前】
　　臣窃见近有臣寮上言均天下赋税已送三司商量施行臣尝闻自前诸处亦曽有均税者多是不知均定【一作税】之术或严行刑法或引惹词讼或奸民欺隐或官吏诛求税未及均民已大扰臣前任通判滑州日有秘书丞孙琳与臣同官其人言先差徃洺州肥乡县与郭咨均税剏立千歩方田法括定民田并无欺隐亦不行刑罚民又絶无词讼其时均定税后逃户归业者五百余家复得税数不少公私皆利简当易行其千歩均田法自有制度二十余条臣在滑州时因闻此事遂畧行体问隣近州军大率税赋失陷一半方欲陈述乞行琳等均田之法今来已有臣寮上言均税事窃虑未得千歩方田简当之法其孙琳见任滑州职官郭咨为崇仪副使在外欲乞召此二人送三司令一处商量【一有取进止字】










　　文忠集巻一百三
　　钦定四库全书
　　文忠集巻一百四
　　宋　欧阳修　撰
　　奏议第八
　　諌院
　　论张子奭恩赏太频劄子【庆厯四年】
　　臣风闻知汝州范祥为相度陜西青白盐勅差张子奭权知汝州子奭自选人二年内迁至员外郎朝廷之意虽曰赏劳而天下物议皆云侥幸葢以子奭宣劳絶少止两次而迁官恩赐已数重自古赏功不过一次【一作赏】赏之不已故难弭人言初自选人改京官曰赏劳未及二歳改秘书丞又曰赏劳赐以章服又曰赏劳秘书丞不乆又转官又曰赏劳合得太常博士超迁员外郎又曰赏劳后行祠部为名曹又曰赏劳作京官合作知县而作签判又曰赏劳一任未满合更有一任知县又超通判差遣又曰赏劳此所以外人之议不允也况范祥暂出勾当只合交割以次官员或转运司自差人权今朝廷差人已是失体又于子奭为此侥幸今朝臣待阙在京者甚众岂无一人堪权知州者朝廷每用一人必当令天下人服今每一差遣则物议沸腾累日不息昔五代桑维翰为晋相一夕除节度使十五人为将而人皆服其精今中书差一权知州而不能免人讥议者葢事无大小当与不当而已其张子奭伏乞追寝权差之命仍乞今后外处差出知州只委本路转运使差官权至于赏罚之柄贵在至公今莫大之罪不过一刑而止岂有劳者终身行赏而不已亦乞今后有劳効之人量其大小一赏而止若其别着能効则防擢自可不次人亦自然无言伏以朝廷用人惟患守例而不能不次选任但不渉于侥幸实有材艺之人谁敢有言子奭作使西鄙不谓无劳但恩典已优于赏已足可惜令天下指为侥幸之人而掩其前効况又上亏朝政不可不思取进止
　　论救赈江淮饥民劄子【同前】
　　臣伏见近出内库金帛赐陜西以救饥民风闻江淮以南今春大旱至有井泉枯竭牛畜瘴死鸡犬不存之处九【一作春】农失业民庶嗷嗷然未闻朝廷有所存防陛下至仁至圣忧民爱物之心无所不至但患逺方疾苦未逹天聪苟有所闻必湏留意下民疾苦臣职当言昨江淮之间去年王伦蹂践之后人户不安生业伦贼才灭疮痍未复而继以飞蝗自秋至春三时亢旱今东作已动而泽未霑此月不则终年无望加又近年已来省司屡于南方敛率钱货而转运使等多方刻剥以贡羡余江淮之民上被天灾下苦贼盗内应省司之重敛外遭运使之诛求比于他方被苦尤甚今若不加存防将来继以防荒则饥民之与疲怨者相呼而起其患【一有害字】不比王伦等偶然狂叛之贼也臣以为【一作谓】民怨已乆民疲可哀因其甚困【一作困时】宜速赐【一作施】惠不惟消弭盗贼之患兼可以悦其疲怨之心伏望圣慈特遣一二使臣分诣江淮名山祈祷泽仍下转运并州县各令具逐处亢旱次第奏闻及一面多方擘画赈济穷民无至失时以生后患取进止
　　论内出手诏六条劄子【同前】
　　臣伏闻近出手诏条六事以赐两府大臣有以见陛下忧勤责任之意然而天下纪纲隳坏皆由上下因循一旦陛下奋然虽有责成之心而大臣尚习因循之弊不能力行改作以副圣懐自去年范仲淹韩琦等特被选擢陛下寻开天章阁召见而大臣递互相推并不建明一事以救天下之弊洎至内出手诏范仲掩富弼等方始各条数事至今半年有余或寝而不行或行而不尽或虽行而未有明効今陛下又以六事责之臣恐两府大臣依前无以上副忧勤之意下救当今之急臣愿陛下不因常例奏事之时特御便殿召两府大臣赐坐先戒以不得推避缄黙后以当今大务问之湏令有所陈述所问之急不过三四大事而已西北交侵一也三路御备之术何者可以易行而速効二也百姓困匮国用不足何以使公私俱济三也若两府大臣于此三事能其一者便委其专管示以责成可也若其不然臣恐手诏屡出圣意虽劳而大臣相推终未济事陛下必欲速救时弊非专任而切责之不可也取进止
　　论葬荆王劄子【同前】
