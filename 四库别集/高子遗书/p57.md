<!-- { "loadSidebar": true } -->
　　湖州守陈公为天下名二千石一时谈吏治者辄曰视陈湖州若何陈湖州则余同年陈志行也其配曰董恭人当志行为诸生贫特甚居荒邨中时时午不举火慷慨磊落有所不平引酒自醉醉而歌乌乌顾影自乐睨视世人不屑也人亦无识志行者己巳五日无钱买酒出户见邨人蒲觞箬黍纷相间也无问志行者志行发愤曰佳晨遂无一觞妻孥乐乎入见董恭人无愠色志行喜曰此真吾妻矣即日埽半檐屋纫片布张而障风日发笈中所藏书昼夜读恭人喜曰此真吾夫矣日煮野菜羹进曰他日无忘此滋味也越五年为癸酉而志行举于乡又久之不举南宫当是时杜太恭人老志行授里中以为养每经时归问家人事无纤细不具也志行又久不举子恭人为进淑女得子三三子者眠食恭人也寒燠恭人也深便恭人也其仲痘殇恭人大恸其长者季者痘繁濒殆恭人曰天乎陈氏千秋在此一日矣痘愈而恭人大喜己丑志行始成进士令朗陵恭人从令中牟恭人从以太恭人在邸非恭人弗安也甲午志行觐恭人以太恭人南舟轻恭人曰此地多豆可载也及泗州湖风急樯颠得豆不覆已志行晋比部官长安六年恭人不从以太恭人在家非恭人弗安也巳志行出守湖州恭人奉太恭人之湖州丙午太恭人念归恭人复奉太恭人归梁溪丁未得疾卒又四年志行以宪副备兵九江念太恭人且百岁乞终养又二年而太恭人卒志行治太恭人葬亦治恭人葬手状恭人谒余曰非子不能志吾妇矣嗟乎吾少日子所闻也吾父病噎久庸医误投药而遽困吾时在城不闻一夕月明甚吾妇见鼠蹲几而嗁心动曰大人得无有变乎吾亦心索索而震急偕妇归吾父巳属纩时秋暑剧吾奔营丧具一切含殓俱妇佐太恭人得不憾于大事太恭人一跬步不离妇也板舆出入非妇吾能食入口寝交睫乎使余称为人子者吾妇也吾妇既以劳瘁得一胎而堕遂不复胎世间妇人视他人举子不忮幸矣得如吾妇提抱爱护乎得如吾妇爱而知教乎使余得称为人父者吾妇也太恭人有子五人皆寠吾为诸弟毕室期不失太恭人意吾妇承之不失予意剂诸妯娌不失诸弟意爱犹子如子仲弟一儿当暑而痘蛆出疮中如猬妇不避秽护之而生使予得称为人兄者吾妇也予少好游酒人醉而好务奇相矜诩尝着新履走石桥阑上又循塔檐砌闲见者股战而予笑傲自若吾妇闻之泣谓余曰君柰何以七尺博人笑邪又尝夜醉独行闾关闭视河干舟可跃而逾也惊其舟子梦中起忽坠水予不能水念其人死即不能独生没水拯之卒俱其人出水吾妇又泣相戒也一日雪夜裸而逐盗吾妇又泣相戒也予乃悟始知尊生而后益从养生家自卫矣使予保此七尺而为人子为人父为人兄者吾妇也予更有深痛吾外父怀萱翁外母郭孺人生一子无禄即世有一孙吾妇为娶妇有家矣又无禄即世而董氏遂不祀予令朗陵郭孺人养于吾妇妇念从予则舍郭孺人从郭孺人则舍太恭人以太恭人故卒舍郭孺人予守湖太恭人思梁溪恭人念从太恭人则舍予从予则舍太恭人以太恭人故卒舍予乌虖恭人生十八年归予左右太恭人者余五十年女而不有其母妇而不有其夫子独以吾妇有其母有其子有其家也吾妇之于陈氏何如哉子其志之垂示陈氏之后人高攀龙曰恭人孝于父母顺于舅姑宜于家人岂不难哉吾所难恭人者不止此遇贤妻者贤士之幸今夫豪杰之士当穷困无聊时不难浩浩游人世间彼俯己自视固知其不终是也顾独难于入宫见其妻室人之谪诗人咏之所从来久远矣岂独买臣季子妇乎志行荒邨五日何异陶令重九篱边彼其夫耕妇饷此乃夫读妇炊曾怡然不以为意令其君子意韵□远卒成令名宜志行之不挫不挠爽然于富贵之际也恭人之助岂眇小哉是宜铭铭曰夫之贫御其屯夫之遇不竟其豫将其母五十年不恒有其耦孚其子百千世植其福祉吁嗟乎陈氏云仍之诜诜其毋或忘于斯人 

　　○李贞母墓志铭 

　　妇之贞其性然也此继母之慈而贞者犹之乎水之寒火之热非人为使之也然禀受万有不齐故其贞静非得之天者必待教习检柙待教习检柙去天成者倍蓰矣李母何以称贞母也其贞成之于天者也非教习检柙而贞何以知其成之于天也贞母者故陕西学宪雨亭公之继配苏之长洲人姓陈父曰二水公讳燽母曰杨孺人母生三四龄与其姊妹嬉有家人童子亦三四龄者即之母辄惊而嗁逐之去乃安二水公曰此非凡女也及归学宪公从公之楚臬大江怪风夜作舟飘六百里得一渚众争奔渚母几堕江中一役夫将掖之母叱去始登及学宪公捐馆舍母称未亡人者二十余年有劝令一识九龙二泉母曰此非妇人事更非未亡人事卒不许夫其少而不苟即一乳竖颠沛而不苟即一援溺者夫亡不苟出阃外跬步岂教习检柙而然吾故曰李母之贞天贞也母二十一而妇于李犹及奉其姑太宜人尽孝养太宜人卒时学宪公方督浙饷奉汤药视含殓一切如学宪公在侧不贻学宪公憾学宪前配毛宜人卒时其二子长曰延枝方六岁次曰茂枝在襁緥母怀抱之如执玉执盈时其饥渴如己饥渴也摩其疴痒如己疴痒也母卒而延枝哭曰天乎吾生六年至十有八而依依吾母厀下也见吾读书则喜见吾健饮食则喜儿吾能持家则喜吾大母病母晨必焚香拜天吾父病母夜不交睫食不尽搤及卒恸不欲生母自有子家巨细必吾询曰而长也妇人夫死从子礼也见吾受侮曰讨人便宜人谁汝宽受人亏汝可自安乌虖丈夫哉吾母也茂枝哭曰巳矣世不可得吾母矣吾襁緥失母而母为吾母吾弱冠失父母为吾父母爱吾与仍枝等母教我与仍枝等母望我一第与仍枝等至抚吾兄弟犹子与仍枝等待吾母之亲戚与己父母之亲戚等丈夫难之世安得几如吾母者邪仍枝哭曰天乎仍枝吾母所自乳也岂独有三年爱乎十七年始免吾母之怀也吾痛母之亡又痛母仪之亡也吾母见文字弗屑也曰不如谨随身规矩见佞佛者斗屑也曰不如爱惜物力勿暴殄见财贿勿屑也曰不如纺绩补缀母纺绩尝兼人补缀独工使敝衣如新春阳而机杼秋风而刀尺未尝饱食嬉游每曰非妇人事勿为非妇人有益事勿为母亡而母仪亡矣乌虖三子之言贞母之为贞母者何如哉吾故曰母之贞天贞也铭曰继母之难难于视前母之子无异于己之子也母能一之无人我心未亡人之难难于视其夫之亡无异于夫之不亡也母能一之无存亡心不常者六十二年之身不死者一成不移之心故谓之贞与天地同情不随物毁成昭之以铭岂区区曰后世之名 
　　妇贞难而慈易然于前母之子又贞易而慈难天贞也天慈也安得天下之继母皆李母乎 

　　○本孺刘公墓志铭 

