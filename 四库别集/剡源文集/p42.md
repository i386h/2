<!-- { "loadSidebar": true } -->
　　风柔日暄不自以为妍崖枯水缩亦不自以为恧此之谓生刍一束其人如玉者耶
　　赞画鬼戏
　　水息轮停风休线偃有何烦劳作此舒展
　　一毬在肩众鬼惊诩不闻施为以目相语
　　鸟飞于天与汝何毒阴机激之为是反覆
　　葫芦在手筤筜在口自居其娱不觉其丑
　　防行意坐不害为嬉枉矢哨壶从何得之
　　削方萦毫周代蹴踘婴儿之心百死不黩
　　赞画龙
　　沟江湖吾窟宅喷云雾其裳衣诚无求而不得嗟无出以何为
　　千戸髙君行述
　　人有居微履约不择巳之便安而急人之艰穷又能当忽然之惊而不惑于鬼神死生之故此学士大夫有气谊敏决者之所难也而或谈笑造次兼之不既甚可称乎然其名字不幸湮沉泯灭于稠众之中没齿无所表见仅幸而天报之以贤子孙尚徳君子惟论福泽之所由来而因得彷佛其为人若千户髙君者可谓希矣髙君讳忠义族世出肃慎氏当金之存世袭千戸君父自辽东分镇洛阳五桥寨于是君生方十五岁父以调发至庆阳病死君仍其职管摄军伍有能名金亡居大名为民有权豪张宣差占据新附户四十余君引义诉列夺而还艮蔡罕公开行中书省于三河之上带银牌为其府防谋军行累囚如麻君一一审録疏理免者以百计虽受罪自以为不寃至元师南兴充军所储和雇运粮官漕挽百余万石襄汉间接饷军回犹有余积以功最当峻迁十二年十月七日竟死年六十七娶吴氏生子男某敎习儒业不仕孙男天祐今为浙江等处行中书省问理官君长于弓马射猎百步内不发虚矢性质直不好浮屠老氏见贫困者即解囊赒给无吝容渡江之役汴梁多逃军黄河置禁甚严不得脱则往往于民家佣雇或乞食市井狂活君輙饘粥之且喻以理法勿为非客主皆得其便在江南遇俘掠男女骸骨暴露道路间出私钱收埋不知数尤不信神怪尝督粮经汴梁西钧州暮当宿驿驿吏告有妖不许宿君径入篝灯至丙夜据牀瞪坐须臾有扣门者问何人不答再问又不答遂问汝宁非鬼乎敢入即入其门忽自开形状一似小婴儿而不见其的君呼前使取足下屦稍近因手擒之亟窜走出称官人我再不敢来矣次夜又闻牕外悲啼声问之云我即昨来取屦几见擒者且吾本欲伸寃非妖也吾本州家庖夫为前驿吏棰死埋灶后每官来出告诉而官反怖我故不得听我语耳君怃然明日为白州将理其事掘所指地得白骨一具改瘗之驿遂无事余尝涉猎史传凡君数事皆数有而求之今人无所见以为恨殆风气日不及古而为流俗汨没以至于是闻君之举谓之近于豪杰特立独行之士非欤金兵溃时君孤行荥阳道中一人对面张弓欲射君弓自折窃意天地间善类常自有物扶衞之射不得侵贼不能害世谓沾沾沽名行险之人祸福可以智计避就又非通论也谨述
　　东平赵氏述
　　东平赵仲文繇浙西臬掾迁江东乙已春以刑部至信州余备官属得上谒见其貌甚温气甚清而言甚文心贤之然举口輙不能忘其乡若无意于出者余疑焉曰吾家寿父年且七十有四母阎夫人亦六十有九凡仕欲以行志吾于仕几何志于何行而先废人子之养乎余闻而重贤之既而出其家乘一通曰吾中原士大夫遭金季乱宗族世次俱莫能稽攷而赵氏所及才止此往者不敢臆补失今不图恐愈无以语后嗣传永久幸为我述其槩谨按赵氏自讳海府君以上皆籍东平汶上县泉沟村累世累累墓域在焉惟府君父避难暂徙郓城县死遂葬县东下马头兵定子孙复还居汶上府君生瑞字祥卿是于仲文为父尝为浙东处州平凖库大使考满不复仕而耳聪目明膂力强健无异年少所居虽防郭田园地榭别业悉在郊外轩车骑从行留自恣足以娱老时时为仲文一游江南不久即归仲文与二季咸有子息读书应门含饴绕膝足以承养噫乎仲文诚如公言人生至乐孰有逾于父母兄弟及时无事春秋岁序展省邱垄烹羊炰羔燕洽宗党绸缪姻友处有文酒弦奕歌笑之娱出有弋钓浮游登览之适其与离乡弃土冲暑潦冐风雪以规铢两之荣尺寸之积者相去何逺逺哉余不及识平凖公东平古为圣贤宅里名儒钜卿今犹林立观公之行藏进退及居家敎子可以知乡闾风俗之美师友学问之益鲁无君子者斯焉取斯讵不信然叙家世竟因附见区区叹羡如左仲文名焕弟某某是岁大徳九年二月四日剡源戴表元述
　　知奉化州于伯顔去思碑
　　奉化之为州山疎而水迅疎故土居者清勤力业而少余赀迅故仕游者傥侊外顾而无留心盐丝蔬米埏冶果植器畜之饶不通于四方而衣冠文墨阀阅意气之交异时常与形势相为长雄故其民亦或号为难治大徳癸卯冬蓟丘于侯以九卿世家来为守专用忠厚文雅廉慈抚柔兴弱销沮嚣竞一年笞榜轻再年符移清三年科揺平逋流还乡凋瘵完复吾与黎民渐渐知为生乐矣秩满久不得去而天灾作于浙东饥饿疠疫死者相枕侯日夜与其同寮谋所以拯之官糜有给隣饷有劝野刼有禁道殣有葬至于力不可施则以降贷减征恳吁于上蒙麾犯怒必得请乃已迄于今荒墟废垄间犹有谈笑炊耕以齿人数者皆侯之惠及州民既更生益孚侯诚熟侯敎呻吟按摩动相闻知亦与恬然若安居其乡而忘去者今人常称近民官为父母父母之于子寒也常恐无以覆之饿也常恐无以哺之危病也常恐无以护之比其既成立也有礼驭之有过恕之然后父母愈严而子愈亲若于侯之于吾州安能使人不亲而懐之乎懐之不已爰发于言言之可传必载之碑系之以诗曰维明有附庸负海西南名张实枵民不胜堪孰返其逋有侯氏于郁郁舒舒清言雅趋亦既构宇乃疆乃理天降饥荒夺其乳哺葺墟作家续骸为人呻吟笑歌繄侯之仁侯性无怒侯躯无欲驱攘疾疠扶导饘粥民曰侯止侯毋我遗侯曰勿止我非尔私凡人有心以已为则无穷之瞻系此贞石
　　王氏子葬述
　　人之常情莫羡于久生莫不幸于夭折而孔光冯道之长年人之丑之也以为不如包羞而疾死顔渊伯鱼扬家之童乌得于天者劣矣人之念之也以为其身虽死而名存是何区区无常之好恶若是乎相悬邪盖幽明善恶祸福之辨至于无可奈何而后不可以无君子之论濮之王氏子叔愚甚慧而贤余与其兄伯温游其兄屡称之既而其兄之友又皆称之既而叔愚之友亦来与余游叔愚之友又皆称之既而非叔愚与其兄之友他与余游而知叔愚者往往又皆称之余竒焉而叔愚于其间亦自多与余游余因人之称而察之良信无几何叔愚以大徳四年某月某日感疾死钱塘城东客舍年才二十一于是叔愚之兄哭而悲之曰吾失才弟矣其母悲之曰吾失贤子矣叔愚之友若其兄之友若乡里知旧悲之曰吾失佳士矣吾党识与不识同声悲之曰国失一良士君子矣亲者既伤摧痛楚无以自容而疎者亦复嗟怜叹悼不能为懐夫斯人也天既生而材之骤焉而夺之何居呜呼是真不可以无君子之论人之贤愚材否可以力为而死生寿夭之不出于已者当姑置之使勿乱吾意故夫子慎言命耻无名讥老而不死而以朝闻道夕死为无憾叔愚年虽不髙今观髙明之家处贵权通显一人百年之间谁能不死一日輀车出门柳翣载道亦有能使人嗟怜叹悼如吾人之于叔愚者乎世之名誉或有能以矫取而至于行众致逺则必败叔愚之势非能致人以自厚也而自其家庭自其闾塾推而至于逺且众举皆称其名而信非有所闻之实而能然乎是则叔愚虽死而贤于人固逺矣而知叔愚者其何悲叔愚讳友贤其先世本居东平祖仕濮因徙濮父演卿尝佐靳宿帅府典籖家世敦雅清素故叔愚生而凝重寡言笃学龆齓能文章其渐染服习然也死之年某月某日葬某州某原前葬诸公诔文挽歌之类裒为一编属余叙次遂为略具梗槩而详其傥然者以释叔愚之亲之悲而亦以风励吾党云









　　剡源文集巻二十
　　钦定四库全书
　　剡源文集卷二十一　　　元　戴表元　撰赋
　　可竹轩赋
　　山阴王理得静人也尝筑一轩竹间取晋子猷语既名之以可竹而请问于剡源乃为设客主人问答之词以广其意
　　客有问可竹之义于王子曰昔子之先琅琊黄门厌歴兵革颉颃世纷捐家勲而弗绍欲投好于此君寄庐于东土譬之一壶之波流然而侪车代翳弛担挥耡宁馆庖之不继阅苍蒨以消忧此其达生几于柳下忧世近乎庄周者也今子袭旧徳之箕裘耕素封之稼穑傲睨徐举优游内息出无萧朱许史之荣入无研桑陶顿之役浮毫泛颖沿典遡籍油油乎顔充气盈华春盛而方敷翛翛乎材坚气良兵朝餐而待击虽徴名于古贤亦取妍于幽植所为几案之玩阶除之饰或可有而可无非至人之所溺王子闻而叹曰于乎嗟乎是何伤乎盖闻事有不期而相役物有适至而为娱客不愧夫重叠组之世崇台广榭之区辇千夫以斥苑囊万金以聘姝歌喧管咽钟奔鼓趋乃有下舍一朝之费而耗中人十家之须观其睫晕欲寐体疲索扶意昏昏然不接弃咳唾于须臾至此穷厓之颠絶岛之上惨天荒而地寂四无人以惆怅忽见竒丛异干瑰质防状至恋惜以忘归为游扬而咏唱使客评一境之异同较一时之得防果孰为之贤愚将悠悠而无当粤吾来于兹土姑无论乎古先今夫残断础废圃荒烟因前时之鬰鬰常栉比而云连虽蒲萄分根于遐徼瑚移植于深渊可成林于谈笑何是竹得而侔防而吾一夫之宅百楹之庐本先人之遗构匪东郭而开頼清阴之见覆幸斤斧之相疎风春雪腊雨晓晴晡吾试与客振衣坐石携琴挈壶醒则行歌商山首阳醉则卧游无懐华胥竹当辗尔而笑色勃而吁当此之时人可竹欤竹可人乎于是客主相喻頽然忘言但见翛翛之凉月若迎顾乎前轩
　　耕寛堂赋
