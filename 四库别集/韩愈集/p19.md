<!-- { "loadSidebar": true } -->
　　君不见太皇亮阴未出令，（太皇，谓顺宗。天子居丧曰谅阴。谅信阴默，谓信默不言，亦作亮阴。《书·说命》：“亮阴三祀。”《论语·宪问》：“谅阴三年不言。”）小人乘时偷国柄。（小人，谓叔文。）北军百万虎与貔，（《书·牧誓》：“如虎如貔。”貔音毗。）天子自将非他师，（或作时。）一朝夺印付私党，（是岁五月，王叔文等以金吾大将军范希朝为左右神策京西诸城镇行营节度使，以度支郎中韩泰为其行军司马。叔文欲夺取宦官兵权以自固，藉希朝老将，使主其名，而实以泰专其事。人情不测其所为，益疑惧。私党即泰也。）懔懔朝士为能为？狐鸣枭噪争署置，（《楚辞》：“鸱枭群而制之。”皆以喻小人谗佞也。枭，坚尧切。）易ㄦ跳踉相妩媚。（易ㄦ或作ㄦ闪。易ㄦ，兽狂视貌。字见《吴都赋》。跳音迢，踉音梁，妩音武，媚音眉。）夜作诏书朝拜官，超资越序曾无难，公然白日受贿赂，火齐磊落堆金盘。（《选·班固西都赋》：“翡翠火齐，流耀含英。”注，珠也。齐音剂。磊，鲁偎切。）元臣故老不敢语，（元臣故老，谓杜佑、高郢、郑瑜等。）昼卧涕泣何纨澜！（王叔文用事，一日诸相会食，叔文至中书，欲与韦执谊计事。执谊起迎，诸相停箸以待。有顷，报叔文索饭，已与韦相同餐ト中矣。杜佑、高郢惧不敢言，郑瑜独叹曰：“吾岂可复居此位。”索马径归，卧不起。）董贤三公谁复惜？（《前汉·董贤传》：“哀帝元寿元年，帝重贤，封贤为高安侯。欲极其位，遂以贤为大司马卫将军。是时贤年二十二，为三公。”三或作一，非是。）侯景九锡行可叹。（《南史·侯景传》：“景矫萧栋诏，自加九锡。”九锡，一曰车马，二曰衣服，三曰乐则，四曰朱户，五曰纳陛，六曰虎贲，七曰斧铖，八曰弓矢，九曰矩鬯也。叹音滩。）国家功高德且厚，天位未许庸夫干。嗣皇卓荦信英主，（谓宪宗。）文如太宗武高祖。膺图受禅登明堂，共流幽州鲧死羽。（玄与鲧同，禹父名。《楚辞》：“鲧幸直以忘身。”《书》：“流共工于幽州，殛鲧于羽山。”以喻亻丕、叔文也。）四门肃穆贤俊登，（《书》：“宾于四门，四门穆穆。”贤俊，谓用杜黄裳、郑余庆为宰相。）数君匪亲岂其朋。（谓柳宗元、刘禹锡之属。）郎官清要为世称，荒郡迫野嗟可矜。（九月贬韩泰抚州，司封郎中韩晔池州，礼部员外郎柳宗元邵州，屯田员外郎刘禹锡连州刺史，皆自郎官迁谪。禹锡至荆南，改武陵司马。此诗未改武陵前作也。）湖波连天日相腾，蛮俗生梗瘴疠，江氛岭昏若凝，一蛇两头见未曾？怪鸟鸣唤令人憎，（鸣唤或作争鸣。）蛊虫群飞夜扑灯，雄虺毒螫堕股肱，（《楚辞》：“雄虺九首。”《史记》：“草无毒螫。”螫，虫行毒也。螫音释，字亦作{若虫}。）食中置药肝心崩，左右使令诈难凭，慎勿浪信常兢兢。吾尝同僚情可胜？（公尝与梦得同为御史。尝或作常，非是。蔡宽夫《诗话》云：“子厚、禹锡于退之最厚善，然退之贬阳山，不能无疑，《赴江陵途中寄三学士》云：‘同官尽才俊，偏善柳与刘，或虑语言泄，传之落仇雠’云云。及其为《永贞行》，愤疾至云‘数君匪亲岂其朋’，又曰‘吾尝同僚情可胜’，则亦见其坦夷尚义，待朋友始终也。”）具书目见非妄征，嗟尔既往宜为惩。   
　　【洞庭湖阻风赠张十一署】   
　　（自阳山徙掾江陵，永贞元年十月过洞庭作也。）   
　　十月阴气盛，北风无时休。苍茫洞庭岸，与子维双舟。雾雨晦争泄，波涛怒相投。犬鸡断四听，（断，方从杭、蜀本作绝。今按：此句既有绝字，则下一句不应便复出。方为杭、蜀所误此比多矣。）粮绝谁与谋？相去不容步，险如碍山丘。清谈可以饱，梦想接无由。男女喧左右，饥啼但啾啾。非怀北归兴，何用胜羁愁。云外有白日，寒光自悠悠。能令暂开霁，过是吾无求。   
　　【李花赠张十一署】   
　　（或作李有花。元和元年二月江陵作。）   
　　江陵城西二月尾，花不见桃惟见李。风揉雨练雪羞比，（揉或作柔，非是。揉，而由切。）波涛翻空杳无。（翻空或作相翻，非是。）君知此处花何似？白花倒烛天夜明，群鸡惊鸣官吏起。金乌海底初飞来，（隋孟康《咏日》诗：“金乌升晓气。”）朱辉散射青霞开。（《选·恨赋》：“郁青霞之奇意。”）迷魂乱眼看不得，（迷魂乱眼，或作迷乱入眼，入又作人，皆非是。）照耀万树繁如堆。念昔少年著游燕，对花岂省曾辞杯。（“省曾辞”或作“会辞酒”，非是。）自从流落忧感集，欲去未到先思回。只今四十已如此，（公时年三十九。）后日更老谁论哉？力携一樽独就醉，（独或作共，非是。）不忍虚掷委黄埃。（委或作随。）   
　　【杏花】   
　　（与前篇同时作。）   
　　居邻北郭古寺空，杏花两株能白红。曲江满园不可到，（唐《剧谭录》：“曲江池本秦岂州，开元中疏凿，遂为妙境。”杜甫《哀江头》诗“春日潜行曲江曲，细柳新蒲为谁绿”者是也。）看此宁避雨与风。二年流窜出岭外，（公贞元十九年冬出为阳山，凡二年，至是始为掾江陵。）所见草木多异同。冬寒不严地恒泄，阳气发乱无全功。（无全，阁本作全无，非是。）浮花浪蕊镇长有，才开还落瘴雾中。山榴踯躅少意思，（《本草》注：“踯躅树生高三四尺，花似山石榴。”或云一名山石榴。踯，直炙切。躅，厨玉切。）照耀黄紫徒为丛。鹧鸪钩猿叫歇，（《岭表记》：鹧鸪自呼云钩。李群玉诗：“又听钩格磔声。”，张流切。）杳杳深谷攒青枫。（杳杳或作杳蔼。）岂如此树一来玩，若在京国情何穷？今旦胡为忽惆怅？（惆或作怊，后放此。）万片飘泊随西东。明年更发应更好，（更发一作花发。）道人莫忘邻家翁。   
　　【感春四首】   
　　（元和元年春掾江陵时作。）   
　　我所思兮在何所？情多地遐兮遍处处。东西南北皆欲往，千江隔兮万山阻。（张衡《四愁诗》“我所思兮在太山，欲往从之梁甫艰”，“我所思兮在桂林，欲往从之湘水深”云云。公句意盖取此。）春风吹园杂花开，朝日照屋百鸟语。三杯取醉不复论，一生长恨奈何许！（诸本奈作春。今从杭、蜀本云，《古乐府》：“奈何许！石阙生口中，衔碑不得语。”）   
　　皇天平分成四时，（宋玉《九辩》曰：“皇天平分四时兮。”）春气漫诞最可悲。（气或作风。）杂花妆林草盖地，白日座上倾天维。（《西京赋》：“振天维，衍地络。”）蜂喧鸟咽留不得，红萼万片从风吹。岂如秋霜虽惨冽，（惨或作凛，以《西京赋》“冰霜惨冽”，定作惨。）摧落老物谁惜之？（晋宣帝尝疾，张皇后往省，帝曰“老物可憎”，又曰“老物不足惜”。）为此径须沽酒饮，自外天地弃不疑。近怜李杜无检束，烂漫长醉多文辞。屈原《离骚》二十五，（《前汉·艺文志》：“屈原赋二十五篇。”盖《离骚经》一，《九歌》十一，《天问》一，《九章》九，《远游》、《卜居》、《渔父》各一，凡二十五篇也。）不肯啜糟与ㄤ。（《渔父篇》：“何不糟而ヱㄤ。”，奔谟切。ㄤ，吕支切。）惜哉此子巧言语，不到圣处宁非痴？（先儒云：公以原词介于庄周、司马迁之间，其《感春诗》云云，盖与屈原之惩于讽谏，而伤其违圣之达节也。）幸逢尧舜明四目，条理品汇皆得宜。平明出门暮归舍，酩酊马上知为谁？（酩酊注见二卷《归彭城》诗。阁、杭、蜀本为谁作谁为，方从诸本云“按公后诗有‘遇酒即酩酊，公知我为谁’，即此义也。”今按：方氏此论最公，使他处皆如此，则无可议矣。）   
　　朝骑一马出，暝就一床卧。诗书渐欲抛，节行久已惰。（或作破，非是。）冠欹感发秃，语误悲齿堕。孤负平生心，（孤或作辜。）已矣知何奈！（诸本皆同，无可疑者。荆公本奈作那，李本知作如，亦无大异。独方从阁本作“已知无可奈”，乃不成文理，故今定从诸本。）   
　　我恨不如江头人，（我恨，方从杭本作奈我，阁本无奈字，亦无恨字，蜀作我奈。今按：杭、蜀本盖因前篇之末有奈字而误也，阁本亦少一字，皆非是。今从监本。）长网横江遮紫鳞。独宿荒陂射凫雁，卖纳租赋官不嗔。归来欢笑对妻子，衣食自给宁羞贫。今者无端读书史，智慧只足劳精神。（阁本如此为当，方乃不从，而以足为是，又不可晓也。）画蛇著足无处用，（《史记》：“楚惠王使柱国昭阳将兵攻齐，陈轸谓昭阳曰：‘昔人有遗其舍夫一卮酒者，舍人相谓曰：数人饮此，不足以遍，请有画地为蛇，蛇先成者饮之。一人曰，吾蛇先成，举酒而起曰：吾能为之足者。及为足而后成，人夺其酒而饮之。或曰：蛇固无足，今为之足，非蛇也。’”着，陟略切。）两鬓雪白趋埃尘。乾愁漫解坐自累，与众异趣谁相亲？数杯浇肠虽暂醉，皎皎万虑醒还新。百年未满不得死，且可勤买抛青春。（买或作置。东坡云：《国史补》：酒有富平之石冻春，剑南之烧春。杜子美诗有米春，裴作《传奇》亦有松醪春。唐人名酒多以春，抛青春亦必酒名。按：此诗在江陵作，盖江陵酒名也。）   
　　【寒食日出游】   
　　（张十一院长见示病中忆花九篇，寒食日出游夜归，因以投赠。张十一即功曹署。公与张同自御史贬官，又同为江陵掾，公法曹参军，张功曹参军。元和元年时也。）   
