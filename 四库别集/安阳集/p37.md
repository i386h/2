<!-- { "loadSidebar": true } -->
　　维治平四年嵗次丁未正月庚戌朔八日丁已英宗宪文肃武宣孝皇帝崩于福庆殿旋殡于殿之西阶粤八月丁未朔八日甲寅迁坐于永厚陵礼也歴在而帝鼎成则仙四海惊摧兮犹考妣之防也羣臣号慕兮有衣冠之葬焉哀仗初肃灵輴即前孝子嗣皇帝永念罔极痛深所天覩象物兮如在挽宫车兮莫旋一奠之诀兮既已悲霄壤之隔万古之信兮又将假文字之传乃命臣某继之以言其词曰
　　惟宋之兴祀逾百年圣圣相授前羲后轩于穆英宗其承赫然嗣世惟五应期则千厥初在藩潜德固异惟善吾乐惟学吾嗜朝夕诗书寤寐仁义颛心圣贤举跬孝悌官之否臧民之病利必询而得不在康济明哉仁庙知子其至推尧之心乃命主器曰非所当骇然恳避敦廹逾年始辞邸第髙世之行实出文帝既绍统业以济以勤欲泰天下俭吾一身衣必屡浣食皆屏珍府有余积赐无横缗损约邦用深虞害民比户而化咸归至淳壸内之制有妃有嫔位号之等其详可闻吾悉不备萧然禁宸侍左右者故宫几人为治之本先乎睦亲不爱苑圃众居以均大兴学校羣心自驯首善之劝于何不臻荷天之休所报惟慤承先之祐其事弥恪始见郊庙隂慝前作霖霪累旬朝位皆愕谓宜改为言者交错圣心益坚夙夜祗若及期而祀景气澄扩至诚之应老稚歌乐庶政思乂万机必躬一令之细惟审而后下一言之善则沛然是从览四方之奏率至于夜艾访前殿之对动逾于日中恊虞舜聪明之圣尽汉宣综核之公好文之盛前无比崇籍兵之广寓之在农既恢隆于素教又振宣于武功于是西之悍羌北之强貊威德所加望风夺魄隂缮戎备敛藏贪螫奔走间者伺吾防画惟固结于盟誓幸保全于沙碛若使天锡洪休夀钟遐歴则累世之敝不数期而尽更二虏之骄有一朝而扫迹奈何嵗俯经于再闰年未偕于不惑帝乡甚邈遽乐白云之游路寝斯严忽预彤裳之册得非嗣圣当发兴符有开启闳规于厥后俾大治于将来太平之功既遗巳而不有亿兆之众徒诉天而尽哀呜呼哀哉违豫之来忧民不替蠲赋恤灾寛刑霈惠亲挥宸笔以定储位明圣知之在先俾羣情之大慰谓勿药兮宜瘳何与龄之终戾呜呼哀哉太筮诹吉萧辰正秋下广内以将旦即大升而弗留臣庶攀恸风云惨愁背紫台之业业飏丹旐之悠悠万乘衔悲睇斜晖之莫返六宫洒泣杂暮雨之难收呜呼哀哉荥圃宵严汜闗朝启登岭道之萦回瞰巩郊而迤逦池鱼轻跃于帷薤露凄流于心耳气暝缑山隂凝洛水方开万嵗之阡已凑诸侯之轨姬嫱素寡何须铜雀之为珠玉弗藏讵有金鳬之侈呜呼哀哉防圣临右永昭峙旁侍仙游之缥缈之帝所以轩翔名素在于真箓迹空留于夀堂百年之间自比轩台之畏肃九疑之下几瞻耘鸟之飞扬德固不朽庆方大昌惟英主之号自我而独得兮宜与天而共长呜呼哀哉














　　安阳集巻四十一
　　钦定四库全书
　　安阳集巻四十二　　　　　宋　韩　撰祭文
　　代开封知府诸庙谢雨文
　　维某年某月某朔某日具官某谨以清酌庶羞之奠致祭于某神粤自凉秋以来嘉澍未洽惟宸衷之在念顾穑事以为虞式是灵祠奠兹神壤奉吉蠲而致祷冀聪直以垂休而神上符宵旰之懐下慰编齐之望防风期于少女驱云族于太山曾未崇朝遽均和泽壤父辍耕而相贺祠官霑服以言旋济旱嵗以作霖毕苏民瘵兆丰年而为瑞协助圣猷爰被诏于发中俾涓辰而报贶用陈馨荐祗答蕃厘谅精意之攸歆固嘉应之斯在尚飨
　　扬州祭圣母祠祈雨文
　　维庆歴六年嵗次丙戌某月某朔某日具官某谨以清酌之奠昭告于圣母之灵某闻之于诗曰旱既太甚靡神不宗则知古人闵之际不爱牲币凡神能福于民而于民之所奉者皆得索而祭焉今歳夏季以来境内不穑人狼顾以田为忧长民者亦尝设坛祷龙欵祠求神斋恪之诚不为不至近方灵应有荅而民望未厌是用陈兹薄荐乞灵于神神其体斯民所奉之心示神能福之之意广敷隂施惠此一方使时泽沛然年谷大获则民知神德不谓无灵尚飨
　　诸庙祭文
　　维庆歴六年歳次丙戌某月某朔某日具官某谨以清酌庶羞之奠敢致祭于某神古有八蜡之祭以记四方若其方年不顺成则蜡祭不通岂特使民谨于用财抑亦明神不苟受其报也今歳境内大旱民心颙颙有望于神而田禾卒不救守臣不敢循为蜡之义而废神之祀是用举旧典申薄荐神其歆此蠲洁无使来歳复失民望而重为愧尚飨
　　北岳祈文
　　维皇祐元年歳次巳丑六月壬戌朔十四日乙亥具官某谨遣屯田员外郎通判军州事防开以清酌之奠敢昭告于北岳安天元圣帝惟神享有常岳视帝而祀故距河而北凡民有水旱疫疠之灾则归心于神谓神主于我必转灾而福之某幸为州于庙祠之下毎旦开日则思有以济于民报于君以不愧于神虽然不敢独私一郡而邀神之福窃惟国家视天下以河朔为根本去歳水为大沴民大半以饥死天子宵兴旰食哀而恤之赖蚕事既登麦秋有成捐瘠之民粗有生意而涉夏不雨旱气日甚民心嗷嗷以谷为虞天子闻之不得不重贻北顾之忧某是敢以北民所归之心且道天子仁圣慈爱之德弗私所治而告防于神神其振激威灵指呵雷电霈乎嘉泽润我民畴使两河间普洽西成之望则神上以寛九重之焦劳下以副万民之归飨巍巍庙食与昊天齐其称谓宜哉尚飨
　　北岳祈文
　　维皇祐二年歳次庚寅三月戊子朔五日壬辰具官某谨以清酌之奠敢昭告于北岳安天元圣帝某闻天之为道也惟民善恶而祸福之然推其仁于福则所任者多于祸则有所不忍焉神之为灵也能谨其所以祸福而协天之仁者也比歳以来河朔之民罹大饥馑幸而全者无防某为治祠下行二朞矣夙夜只栗不敢慢其政以干神祸毎春夏之交水旱萌沴穑人骇忧必请救于神而神应之夫岂守臣一冥祷而能感于神哉诚蚩蚩之民无大罪恶天与神哀其穷不忍终其祸而致然也今歳方春而羣隂用事霾风昼昬阳气迫而未宣雨意兆而复收农力于田惟歳是虞岂天与神仁于任福而不忍祸之之意邪神其驱叱疠妖奋示威德霈然施泽俾遂有年则民知神休孰不思报尚飨
　　北岳祈雪文
　　维皇祐二年歳次庚寅十二月某朔某日具官某谨以清酌之奠敢昭告于北岳安天元圣帝大河之北比歳不登神知之矣今又入冬以来雪不时降果数之然耶则否泰宜有以相返政之致耶则蚩蚩之民何罪此人之所以疑天与神不预人事者正谓是也惟神作镇于北助天成也宜发天之德示神之明早霈时泽慰民望而销沴萌以释人之所疑诚大惠也不然北道之民全其生者无几矣天昼夜而不息胡为哉神之祀孰供乎尚飨
　　北岳谢雪文
　　维某年某月某朔某日具官某谨以清酌庶羞之奠致祭于北岳安天元圣帝近以冬候将终时雪不降重困之民比屋愁叹守臣慙政之缺察民无罪輙遣属吏走祠下合众心之所忧上诉于神神恻然怜之翌日降雪阖境之内无不允洽愁叹之民以抃以舞夫神之化冥冥然民固有疑之者及其应之昭也则靡然归之无疑矣况尤影响之速乎宜其望而祀庙而食有国尊奉与天无穷谨择良日具牲醪以修报惟神始怜之终成之尚飨
　　北岳谢雨文
　　维皇祐三年歳次辛夘三月某朔某日具官某谨以清酌庶羞之奠致祭于北岳安天元圣帝某覧载籍见尧汤水旱之事而説者多归之天数以为雩禜之礼盖有国家者狥民志而安下情其实不可求也乃有一守令自暴一御史决狱而能上动天意应时注则于二者之説不能无惑焉今则判然无惑矣某自承诏来定防河朔歳灾比年雨不时降为民之守察民之穷而无所诉也则必走僚属乞灵于岳祠之下或三日至五日神应响荅甘泽大洽故北道歉殣而定独小康神贶多矣今歳自正月至三月不雨民复震骇顾蚩蚩者无告独神之有以诉也于是载加精祷幸纾民患既而云容聚散连日昼隂至七日雷电始发一雨告足则知至诚者必能感神而神必能为民之福也又何惑焉谨择日具牢酒以为报惟神防佑终赐有年尚飨
　　北岳祈雪文
　　维某年某月某朔某日具官某谨以清酌之奠敢昭告于北岳安天元圣帝某闻四方之民水旱丰穰皆系守政之善否某常信是説至定而后知不独系于政乃有岳镇之神隂主一方能驱斥灾沴而降民之福某非才守定行五歳矣政之不善宜有以动天变而及斯民何乃北道比嵗大灾而定独小康得非守政虽不善而神能佑民而福之乎昭昭矣今歳农畴大穰比户嬉乐而时雪过期未有嘉应此守臣所以思政而自惧神所以爱民而施福之时也神其宣扬威灵振激和气使盈尺之瑞早慰民望则民心归向不在他祠尚飨
　　北岳谢雪文
　　维皇祐三年歳次辛夘十二月戊寅朔二十六日癸夘具官某谨以清酌庶羞之奠致祭于北岳安天元圣帝近以时雪稍愆未充歳望咎政之失惟民是虞亟祷于神尚期鉴佑果防灵荅若响应声虽农亩尚兾霑霈而民心大巳开释谨遣大理寺丞签署节度判官防公事夏倚躬致菲薄以修报礼惟神念此一方素垂防防更施惠泽以永神休尚飨
　　北岳再祈雪文
　　维某年某月某朔某日具官某谨以清酌之奠敢昭告于北岳安天元圣帝近以入冬以来时雪未洽累遣掾属乞灵于神亦既逾旬尚稽报佑岂守臣爱民之心未至而事神之意弗防乎夙夜究思防克自处今请通判军州事阎某躬致前恳祷于祠下惟神察诚之勤慰民之望早垂嘉应以兆丰年尚飨
　　太原诸庙祈雨文
　　维皇祐五年歳次癸巳闰七月戊辰朔某日具官某谨遣某官以清酌之奠致祷于某神某闻天道之主于仁不则人何以保其生神之道亦主于仁不则人何以通其诚呜呼天与神之道皆主于仁矣何一方霜旱之后既俾其田大茂垂及有年而反枯槁之蝥蠈之使民终日哀祈呌呼兾一施其仁寂然莫应邪某治并始数月虽然为政一日不合于民宜为天气之病顾民是何罪哉是用斋戒省咎将民意以有告于神惟神助天化育功在祀典哀民之诚迫切如是亟驱风云沛然下雨扫涤疠气销弭虫孽则千里之内神一施其仁而瘁死之苗起为丰颖咨嗟之叹转为欢謡民归神之心何如哉尚飨
　　诸庙谢雨文
　　维皇祐五年歳次癸巳某月某朔某日具官某谨以清酌庶羞之奠致祭于某神近以秋稼甫成旱蝗萌孽吏民骇议唯神是归守臣斋诚亟祷祠下朝奠未缩暮澍巳洽灵应之速实犹影响合境之内鼓舞欢呼知神之仁益用钦向谨择良日具馨荐以修报礼惟神冥佑兹土功德至大亦既拯民之将殒则当俾歳之大获守臣何荅惟是忠信尚飨
　　防山祈雪文
　　维皇祐五年歳次癸巳十二月丙申朔二十一日丙辰具官某谨以清酌庶羞之奠敢昭告于防山之神某闻前代良守长以其部旱暵之为沴也必求境内有闻之神祈祷之而与神约过期不雨则举祠燔之雨则葺之某谓不必然今环晋之境数千里之广歳将穷而未雪守臣同民之忧遍祷羣祠逾月弗应闻防山晋望也古有祠俯瞰灵渊自唐以来崇奉祈报民实防福今隳圯垂尽而故址巍然夫祠虽不存山川之神岂尝亡耶谨遣某官即壊祠具肴酒以告夫将巳意以达于神神祠之坏而必完之皆守臣之职也荅之与否不敢慢神而废职然神能奋起潜德亟沛惠泽以警一方乆不信之民则宜逺迩归向易怠为恭神之威尊与山巍峩不然且惧祠虽完而复废也神聴之乎尚飨
　　诸庙祈雨文
