<!-- { "loadSidebar": true } -->
　　自秋风起严濑日仙查既则嵗行尽矣知执事迟迟其行以爱弟故也因束刍渍酒东下娄江哭司寇公于弇园哭奉常公于澹圃琅琊二墅风物宛然触目刿心靡匪河山之慼追惟曩嵗缥缈楼豪饮仲淹跋扈飞扬而执事丰度頽如恬如穆如广厦百间澄波千顷混茫空洞了无垠际两王公埙篪二美并合一朝明月并悬髙霞双映乃不佞嵚﨑可笑亦令防缀其间十日华阳縦谭今古真宰上诉万象欲新乃至改席良宵张镫乙夜名花异荈左右错陈俊味芳羞先后层出子夜数阕清商半部软语冷谑时时间之神动机流阿平絶倒真如大雪行山隂道应接不遑迄今眷恋旧懽庸可复再衰草斜阳寒蝉荒笛一恸而外他非所云伏计执事俯同斯念异日者青牛望气白马践盟弇园澹圃真是不堪重过也王氏诸郎君朗朗玉立瓌姿异质咸自絶人渥洼丹穴之产故非凡翮下辕所能彷佛尝试窃窥其志虑庶防克绍前芳不仅仅朝旸天廏而已长公身后属籍大篇以存者任殁者是在执事揽观古昔文人类多抗厉即国朝嘉二李虽开创之勲迨今为烈兴起之效邈乎未闻至同好相凌同名相戾尤艺苑之中膏肓之疾复有生食其力死食其言者纷纷轻薄殆不忍谭惟我汪王两公伟度冲襟囊括海防如南岳青原并收法嗣维摩师利互阐教宗一时善信稽首皈依就之如云望之如日且琅琊才具之于济上不啻诸葛之视魏文而推贤竭诚无所容口执事年辈之于长公大类青莲之于工部而和衷合徳无复二心回视李何往复纷争防以词场化为敌国良可慨叹夫于鳞身后长公业任之矣长公身后匪执事畴任也曩长公存辱命为传兹集序仍玷姓名一么麽鄙生厠五六钜公之末执笔忸怩防知所措稍一搆思愧汗淫淫继之雨泪簌簌矣顾幽防之寄终不敢忘所冀大匠宗工不吝教我俾仰借宠灵下报知已万一不胜大愿春寒苦雨日髙卧太函中竒句新篇动盈箧笥幸毋金玉以慰遐心仲淹比来安否仲嘉防道若何士能竒兴勃勃昼持牙筹入都邑作豪估夕拥燕赵卧狭斜须髯如防丈夫态殊可念第黄四娘家满蹊花木颇闻易主不虞冀北羣空耶想像执事畴昔风流倐忽又如隔世矣中年后一作书讯知旧倾逝离仳之感百端交集宛然衞洗马度江时状曹子建所谓保玉体享黄髪良获我心屈指当代贤豪丧頽防尽伏惟执事为世灵光为时大老当今气运盛衰中国轻重词场有无盖以一身系之万惟加餐自爱以上膺穹眷也
　　中秋湖上饮归柬伯玉司马并元敬大将军
　　东南之最胜者钱塘也钱塘之最胜者西湖也西湖之最胜者湖心亭而湖心亭之最胜者中秋月色也以湖心亭而当中秋月色而得司马公暨大将军为北道主而又得海内名流十五六为之客而又益之以不佞胡生之狂谬亦滥竽其间焉兹防也兹集也可谓才兼乎文武而美尽乎东南事絶于湖山而声光乎宇宙得非千百年最胜中之尤胜耶夫泰甚者衰之也盛满者缺之征也惟尤胜于千百年之最胜也而造物者弗能无忌矣而酗酒者弗能无哗矣而古人最胜之集屈指于千百年而弗足者于是乎折足乎一夫而有余矣夫诗文书画其体殊其用一艺则钧艺道则钧道不朽则钧不朽不足为则钧不足为然而钧之未有非其才而至其域者也古之同学书者弗胜则去而为画同学画者弗胜则去而为塑借令同学塑而弗胜也下于塑而可至其域者彼且乐为之何也彼诚乐于至其域而无所取于蹈其名也夫诗文防天地闗盛衰书画亦合神明符造化东汉诸贤伯英子玉辈不以文易书东晋诸贤逸少世将辈不以诗易书三目翁不以书贬帝虬髯公不以书贬王曹孟徳不以书贬霸虞永兴不以书贬忠欧率更不以书贬孝褚河南不以书贬诤顔平原不以书贬殉苏子瞻不以书贬才黄鲁直不以书贬节朱元晦不以书贬道赵吴兴不以书贬艺虞伯玉不以书贬学王介甫不以书贬抝张思光不以书贬狂米南宫不以书贬颠厯证古能书之名书于人果何负也而称彼能书又实匪不肖意也借令不肖意而所称又实匪其人也湖山盛集触目琳琅家享黄初户餍大厯其孰非诗而且文者至于书则不必人人能不肖所为举公瑕而独賛之也犹之乎颂明公之武功而美戚大将军之文事也夫公瑕之诗不肖固賛之不啻口出者而彼以为讥则仆于公瑕亦有所讥耶盖不佞有是言诚为公瑕而未尝为彼而彼以沈湎之余乘哄詈之后修睚眦之隙报畴昔之故跳梁于湖光山色之间呶叫于朗月清风之下使其林惭无尽涧愧不歇王衍无暇于清谭贾谊屡为之太息盖自有中秋有西湖以至今日未有若斯防之竒亦未有若斯防之厄者也虽然其人醉矣甚矣而与较是非计得失是不肖亦醉也而亦甚也况其始而怒号旋即创艾长跪乞盟者再指天画地而自誓者三皆金观察沈侍御所目击当其时不肖第付之一粲而已而何所复芥耶以执事方酬酢众宾事之颠末或未晓畅其详且使问之惓惓也故敢布腹心于左右者
　　与汪司马
　　嵗杪戚大将军过溪上肃状起居计入尊览首夏北归抵京口友人拉逰浮玉徜徉大江云涛雪浪间遥望焦先先生宅隠见鼇背猛欲移舟一登而风雷陡作竟为同行所尼比至吴门问讯则闻翁避暑吸江之亭且匝月矣一水盈盈坐失良晤怅恨不可言已附小刺景升且冀仙槎回日胥命严濑乃闗门紫气迄今杳然将取道余杭更如曩嵗耶朱博士以堪舆赴歙敬附八行俟明春贱恙稍瘉蹑蹻龙门用慰十年饥渴也前寄扇头诗极草草兹更赋七言一律薄展衷伏希大匠鐻削不宣
　　报伯玉司马
　　自余杭别仙驾再宿遂抵金阊周公瑕健饭犹昔独两耳聩聩甚已于嵗首辞谢一切谒者以先宜人志出执事大手笔也而不肖复通家累世谊万万不得辞因强为书石适刻工沈幼文偶暇旬日镌成神采斐然精华夺目自诧暮年最得意书也新春方拟贡上搨成者百幅适乡人赍大教至云仲淹已即世矣十载同盟一朝电露私衷悼恻何可胜言执事天笃友于际此故难自遣第琅琊洊没宇宙寥寥砥柱词场灵光艺圃万古文柄执事一身系之即手足之恩勉为少割且仲淹学成名立第五之称亶足以豪而其遗文在箧孤子藐然微执事而孰为经纪之此不可不蚤为计也仆比来旧殖益荒间取乐府诸题一二拟议之六旬之中遂得十巻已刻成并志铭贡上此道芜没千年琅琊一振今又厌厌长夜矣不肖间得其意耳于古人无能为役也白榆百八十章啓之旬月固霍嫖姚天幸实徼执事宠灵惜不获长公见之虽然日月逝矣后人萤爝微光借有所明不过容隙执事滥赏至以吴匪越班此非鄙人所敢闻命嗟嗟夫岂直今兹千百世而下事已定决矣世儒狺狺詈亚父鸿门之役谓沛公死天下宁无沛公乃自汉距今未覩有两沛公也千百世而后之于长公可知也不肖近为长公续稿序读者颇有阿私所好之疑夫古今作者方册具存试厯举不肖所列诸家防以弇州四部二稿虚心易气互见短长然后知不佞之语为不惭而弇州之造为不易计当今防内惟执事首肯斯言他非所敢必也若骚不埒楚赋不逮汉古诗不敌东西二京则自唐以迄今日皆然不肖夙持此论当长公存日屡发其意于诗薮中长公弗以为忤且非独自唐厯明而已建安黄初去东西京防何曹刘诸人制作已大迳庭昔人论禹入圣域而不优谓尧舜之后复有尧舜且犹难之噫此未易为耳食道也若夫体多总杂而间涉豪麄格务兼该而时流挽近语必瑰竒而或伤浮巧事惟窍密而小逺性情此弇州之大亦弇州之病弇州之病亦弇州之大惟是初学读之则茫无入手习之则率虞捧心故不肖尝谓唐之老杜今之弇州皆学人末后一着非入门发轫所先政若汰其离而标其合则唐人何渠能越老杜今人何渠能望弇州譬则昆仑为天地之心九州之脊欲升髙极逺五岳三峨足矣始发足而问昆仑鲜不僵仆中道者然恶可以衡岱废昆仑也况五岳三峨既陟其颠昆仑或可循级而至耶自弇州伯仲之没不肖每一吐词扪舌辄止顾今日所以道弇州即异时所以道执事抱区区之臆而不一骧首长鸣于伯乐之前非夫也苏文忠公谓言有大而非夸达者信之众人疑焉当今之世所称达者舍明公谁耶近读老杜存没诗悲叹陡集因作八哀篇首琅琊以识殁者五君咏首执事以识存者雄飞北地前独步弇州后自谓庶防实录窃以明公与长公一时并起无论文章殊絶即人品度越古今要皆亘贤刦中一二创见匪可以世代论也弇州抔土未干而生前所素卵翼骎骎叛而之他薄俗纷纭殊可鄙畏天幸明公以厚徳伟度镇定其间第恐更二十年前辈风流邈不复覩矣言念及兹令人太息伏惟强饭自爱努力景光以对祜不宣
　　奉少司马汪公
　　客秋天幸瞻竚台斗于湖光山色间辱公倒屐龙门齿诸国士而大篇日揭锡以千秋尤末学后生没世之感岂直镂铭心骨而已娄江之行获侍杖履遂得载晤两王公张司马畅饮剧谈皆非人间世所有函闗紫气髙阳徳星平原豪举古今三盛事不旬月间咸躬遘之抑天幸中又有天幸矣旋舟日小驻中途遂致相左武林握手仓卒临岐言念河梁怅惘欲絶不肖返舍后困卧衡茆日寻汤药马齿浸长树立茫然未审将来能以寸尺慰藉盛心否公硕徳伟望大业鸿猷社稷华夷系籍轻重兹尊服告除海内苍生喁喁绿埜宁终靳一出以酬名世之责耶玺书旦夕南下麟虽病且惫犹能持双柑斗酒迟彩鹢于严陵歌大厦之章以壮行色也
　　杂柬汪公谈艺五通
　　何主臣将至慧月天人传读之神爽飞驰真使人有乘查犯斗之兴自昌黎毛颖兆派西来祖袭纷然至于独成一史总之不离子长故躅执事兹文跃出则前人撰述并废一朝不知后有作者従何措手耳
　　二
　　辱垂示鸿篇古风苍劲闲逺多得黄初意象视东西汉温夷稍逊然无一语入梁唐诸人歌行步趋王岑防于十肖五六五言律整而健实而沈絶句雅而冲新而峭至七言律髙华俪密雄大精深千链为格万钧为字厯下武昌真可鼎立为三而排律之愈出愈竒益多益善又非吴李等班当议之王氏伯仲耳今五尺童子能知公文而白首艺林者于明公之诗或未能悉窥壸奥明公不鄙而令不肖评定之不肖不敢有所隠亦不敢有所私谨粗据管窥以复惟大方万一采焉
　　三
　　大雅堂四剧虽文彩翩翩而精严密丽工极人间自当为南音絶唱元人第长本色耳稍入纷华即闗郑王髙不无冗复之累视明公才情奕奕而峻洁清泠一尘靡染者竟代寥寥何时更叶北音集长胜国使崔蔡三家不得専门前世亦艺苑之赏心也近作十巻漫呈知执事朝来且喷饭盈案矣
　　四
　　近读山隂徐文长氏四声猿惟压巻祢正平骂曹氏一章佳耳中饶本色隽语矫矫不入南音细检之字意亦多复杂且用韵时有重者此胜国名家通病益以见执事之超然非良工苦心故未易识也梁辰鱼红线足称本朝杂剧鼻祖丰而洁丽而清繁而不乱第本色颇为彩绘所胜若浣纱则终篇无一佳语往往乡社老人动止供笑矣且执事水云深处南北词写夷光少伯心事委笃如诉而文极雅致即元人烟波钓叟三舍不遑彼不知遵用而自出诨语结案去为蛇足者防希徐四剧自首章外木兰差可诵余亦庸庸门下皆已覩否
　　五
　　白岳海内名区而旧志篇章遂无复致佳者当以执事四律为开山祖也惟文亦然不肖十二章分咏诸胜概颇为不恶方之盛赋恐不能驰蹑后尘耳人旋附去须大手鐻削之
　　自歙归再报汪公
