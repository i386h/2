<!-- { "loadSidebar": true } -->
　　古今宇宙一大棊局也天时有从逆地理有险易人情有爱恶机事有利害皆棊局中所载也古圣人经天纬地画野肇州设官分职正外位内幽明人鬼不相渎扰奸良淑慝鸟兽戎夷各止其所所以界棊局也至于奕数之变纵横翻覆纷然不齐虽其纷然不齐而至于千百亿局则其变亦几乎尽而其法亦畧备矣自三代之末至于有元上下二千余年所谓世事理乱爱恶利害情伪凶吉成败之变虽不可胜穷而亦几乎尽经国之士研精毕智所以因势而曲为之虑者虽不可为典要而亦未尝无典要也语云人情世事古犹今也岂不然哉奏议者奕之谱也师心者废谱拘方者泥谱其失均也有见乎背立之说则以病背水之军有见乎死地之说则以置背水之军然而二说同出于十三篇中焉可泥也而焉可废也余之纂右编特以为谱之不可废而巳而未及乎不泥谱之说也右编者古者右史记言也 

　　○左编附序 

　　左编者为治法而纂也非关于治者勿录也关于治者则妃后外戚储宗宦幸奸簒方镇夷狄草莽之乱而总之将与相而总之君亦云备矣然周官治典所职曰师曰儒师儒何与于治典也君与相与将行之师儒讲而明之故云师道立则善人多而朝廷正言师儒之系乎治者重也故纂前史儒林道学诸传为诸儒传经生训诂文词笔札儒之别也故次之诸儒之后隐士不事王侯而志可则深处岩壑而龙光于朝英主亦往往尊礼其人以风世所谓以无用为用也故纂隐逸传至于前史有方技传盖巫史宗祝所以左右人君而星历医药百工皆有国者之不可缺以汉一时论之东方之诙谐滑稽而要之引君于正丘子明之卜毛延寿之画与巫蛊之祸则其为奸不可穷诘其人所系殆若此故纂方技传三代而下儒术与二氏相盛衰亦世道之变也马迁传老子范史始纪西域沙门夫二氏之书各五千余卷其说侈矣则其人宜不可以无纪也且以观儒术之盛衰焉纂二氏传而总之为左编附云 

　　○文编序 

　　欧阳子述杨子云之言曰断木为棊梡革为鞠莫不有法而况于书乎然则水况于文乎以为神明乎吾心而止矣则三三之画亦赘矣然而画非赘也神明之用所不得已也画非赘则所谓一与言为二二与一为三自兹以往巧历不能尽而文不可胜穷矣文而至于不可胜穷其亦有不得已而然者乎然则不能无文而文不能无法是编者文之工匠而法之至也圣人以神明而达之于文文士研精于文以窥神明之奥其窥之也有偏有全有小有大有驳有醇而皆有得也而神明未尝不在焉所谓法者神明之变化也易曰刚柔交错天文也文明以止人文也学者观之可以知所谓法矣 

　　○杂编序 

　　易不云乎言天下之至赜而不可恶也曾子论道之所贵者三而归笾豆于司存以反本也论者犹以为颇析道器而二之庄生云道在稊稗在瓦砾在尿溺其说靡矣儒者顾有取焉以为可以语道器之不二也语理而尽于六经语治而尽于六官蔑以加之矣然而诸子百家之异说农圃工贾医卜堪舆占气星历方技之小道与夫六艺之节脉碎细皆儒者之所宜究其说而折衷之未可以为赜而恶之也善学者由之以多识蓄德不善学者由之以溺心而灭质则系乎所趋而已史家有诸志杂编者广诸志而为之者也以为语理而不尽于六经语治而不尽于六官也故名之曰杂编 

　　○福建乡试录后序 【 代作】 

　　窃闻化之隆也候于远治之衰也候于近周文王寿考作人而汝濆江沱之间至于田野武夫皆可为干城腹心及周之衰则自溱洧之郊密迩王畿且学校堕坏士人挑闼而缺于礼故诗人本王道之兴废兔罝子衿并列于风岂非以远近为候与今闽粤去畿甸最遥乃士人蔚然有章采礼乐之华掇仁义之精其经术直与邹鲁相抗而文采或过焉于戏此所谓候诸远者乎盖自我高皇帝取闽时曾不血刃而八郡向风山珍海错海外奇宝方轨而走于中国下至蛮溪蜑壑皆得脱去桴鼓之警而修其俎豆之业者且百余年今天子又方懋德建中以仁义礼乐鼓铸区字渐濡煦沫冐于海隅是其人文之化欝于古而盛于今有不然与说者谓文王国于岐丰而江沱汝坟正在其南故诗人歌之谓之二南言王化自北而究于南今　京师古幽蓟之墟当中国艮维闽粤当巽维亦直其南观之天文北极执斗枢以旋转六合而闽粤在东瓯之宿近太微明堂之位北直斗柄又大海首起于东北而其委在东南潮汐相应天地呼吸之气相通由此言之天运人事殆有符应者乎故必以闽粤之盛为天下文明之候而不敢以系之一方之开塞也夫多士者不啻古兔罝野人之俦也既与山珍海错并输于天子岂不有魁梧瓌伟之器可以当干城腹心如兔罝野人者与则世有歌颂天子作人之化其必以闽粤为二南矣多士则永有闻于世矣乎 

　　○东川子诗集序 

　　西北之音慷慨东南之音柔婉盖昔人所谓系水土之风气而先王律之以中声者惟其慷慨而不入于猛柔婉而不邻于悲斯其为中声焉巳矣若其音之出于风土之固然则未有能相易者也故其陈之则足以观其风其歌之则足以贡其俗后之言诗者不知其出于风土之固然而惟恐其妆缀之不工故东南之音有厌其弱而力为慷慨西北之音有病其急而强为柔婉如优伶之相閧老少子女杂然迭进要非本来面目君子讥焉为其陈之不足以观风歌之不足以贡俗也余读诗至秦风其言尽田猎战鬪之事其人翘然自喜忾然有跃马贾勇之气巳而读楚骚诸篇其言郁纡而忉怛则愀然有登山临水羁臣弃妇之思夫秦风慷慨而入于猛楚骚柔婉而邻于悲然君子不废岂非以其虽未止乎中声而不失其风土之固然其陈之也可以观其风其歌之也可以贡其俗乎东川子家秦中盖昔人所谓汧渭之间与其所为载歇骄游北园故处往往而在东川子雅喜为诗尝寄余诗百余篇皆跌宕疏徤绝去脂粉纤冶之态虽其于中声未知必合与否然可谓不失其土风者其塞垣诸曲余尤爱之如边城鼓角春寒梦沙塞旌旗日暮云天寒细柳营嘶马草满长城水饮驼榆关千里秦云暮羌管一声汉月秋较其音节倘亦有驷铁无衣之遗否耶然则读是诗者不必问其何人而知其必为秦人之诗无疑也余南人也而不能为楚声窃喜东川子之为能为秦声也乃为之题其首后有采风谣者自当得之 

　　○前后入蜀稿序 

　　山泽好奇之士往往以极幽遐诡□之观博搜山川草木鸟兽变化之情状为快然其耳目有所滞而不能徧于是有侧身四望之思官□羁旅之士其力足以穷悬车束马之径凌跕鸢挂猱之阻然其情志有所累而不能遣于是有怀乡去国之忧情志与耳目常相违而山川之与人常不相值惟蜀僻在西垂古所谓别为乹坤者也雪岭大江之雄浑峩巫青城之窈丽仙灵之所窟宅其胜甲于天下然陆则拒以飞厓断栈水则陿以惊江急峡鬪雷霆而翳日月其险且远亦甲于天下自古好奇之士慕其胜而以其险远不能至于是有梦而游寤而叹焉者自非游宦与羁旅终其身无因而一至焉其至者怵于险而忘其为胜于是羁臣迁客之思深而轻举冥搜之好移变衰摇落之感生而雄浑窈丽之观改盖昔人所赋侧身西望阻岷峨者既足以着山泽好奇缱绻顾慕不能自遂之情而其所记峡州至喜堂者亦足以尽宦游羁旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目所不接者既不能使景就乎情而工为凿空揣悬之言其情志之所不快者又不能使情就乎景而泄其和平要眇之音于是大夫缺于登高能赋之义而骚人奇士纵欲原本山川极命草木亦无所凭焉以骤其精而发其辨博噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所谓险且远其为副使也于建昌则在灵关大渡瘴雨絩烟之外虽蜀人亦素惮以为险且远者而公皆恬然安之政事之暇方且披巉岩践霜雪穿猩鼯豺虎之窟俯江妃水仙之宫以穷其胜而犹若未足故其险无所不涉则其胜无所不穷其所历与所穷一切可愕可喜则无不见之乎诗盖其大者关政理谣俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人飒爽飞动而如跻向非公以其宦游旅寓之迹而兼乎山泽奇士之好情志之所快与耳目之所接适然遇合固不能摹而写之若是公诗既刻为二卷其子于德请序于余余以谓使好奇之士读公之诗可以不俟涉险而坐穷其胜于庭户燕闲之间宦游羁旅之士读公之诗且将悦乎其胜而忘乎其险顿然释志于惊江绝栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之 

　　○山堂萃稿序 

　　余读孔氏论语而见其所称古之逸民夫逸之为言隐也彼其事污君而为之士师至于三黜而不肯去与其断发雕体以君长于蛮夷偃然有南面之尊可谓渐染于显荣而孔子至以匹于让国饿死之人而谓之逸民何耶盖此数人者其脱于声利华宠之外而一无所缁焉则同也特其所谓不降不辱者则心与迹并其所谓降而辱者则心与迹判而难以识耳今吾侍郎飬斋徐公其可以与于若人之徒欤嗟乎士之嗜欲驱诸其中而纷华荡乎其守始进者躁于求而宦成者固其位能自脱焉者少矣公少时则巳自致于亨衢然公澹泊不见可好其后反求乎理性精研乎义利益知自贵而贱物故虽居高位享厚禄而其貌冲然常若山林之癯其家萧然常无十金之橐乞其身有耄夫之所不能决而必之以强徤之年砥其节有寒士之所不能居而甘之以肉食之后自是天下知与不知言清名完行者莫不翕然归公然则公之进而显也其心与迹判者耶其退而隐也其心与迹并者耶余幸与公同乡曲自蚤岁即知慕公公为侍郎而余适在翰林方其旅候于隆隆之门而习见乎炎炎之态则闷然而返每一见公则不知冷然嘘我以清风也而不能去公还于家余亦罢归又获从公游每访公之庐但见山窈水回老屋数椽阶前鸟雀鸣声上下则不待见公而已如游于首阳之曲柳下之乡可以使人乐而忘返矣已而公出其诗文若干卷曰山堂萃稿者示余余受而读之盖自其平生所谓应酬文字与得归草堂以后诸诗及谢病诸疏皆在焉公非如文章之士刻镂以为工者也而其清远间散耿介独立之气黝乎其渊藏■〈王将〉乎其金鸣其风旨直与古者逸民采薇之歌三黜之语历百世而相上下则又不必即公之容望公之庐而公之为人固可以一抚卷而得矣虽然昔人不云乎身隐矣焉用文之且夫所谓逸民者方将鸟行而蝉蜕惟恐其影响之不幽而岂蕲之以言语文字行于世也哉矧公位大臣又当天子向意之时苟少需焉施功于社稷被泽乎生民不难也公意犹若有不屑焉者而亦何藉于文乎然而世有不能即公之容望公之庐者得其文而读之或可以得公之为人则夫廉顽而起懦亦将于是乎在余既校而正之以还于公因为之题其首 

　　○剑泉奏议集序 

