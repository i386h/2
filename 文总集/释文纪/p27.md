<!-- { "loadSidebar": true } -->
　　圣人之教通无涯致感多方不可作一途求不可以一理推故应粗以粗应细以细应理固然矣所以放大光明现诸神变者此应十方诸大菩萨将绍尊位者耳若处俗接粗复容此事耶阿含经云释氏之处天竺四十余载衣服饮食受诸患痛与人不别经又云圣人亦入鹿马而度脱之当在鹿马岂异于鹿马哉若不异鹿马应世常流不待此神变明矣每事要须自同于前物然后得行其化耳
　　通三世
　　众生歴涉三世其犹循环过去未来虽无眼对其理常在是以圣人寻往以知往逆数以知来
　　通一切诸法空
　　大道者以无为为宗若其无为复何所有耶
　　姚嵩上后秦主姚兴佛义表
　　臣言奉陛下所通诸义理味渊词致清胜间诣于二篇妙尽侔乎中观咏之翫之纸巳致劳而心犹无厌真可谓当时之髙唱累劫之宗范也但臣顽闇思不参然披寻之日真复咏歌弗暇不悟慈善诱乃欲令参致问难敢忘愚钝辄位叙所懐岂曰存难直欲谘所未悟耳臣言上通三世甚有深致既已逺契圣心兼复抑正众説宗涂亹亹超絶常境欣悟之至益令赏味増深加为什公研覈该备实非愚臣所能称尽正当铭之懐抱以为心要耳臣言上通不住法住般若义云众生所以不阶道者有着故也圣心诣诚无不尽然至乎标位六度而以无着为宗取之于心诚如明诲即之于事脱有未极夫无着虽妙似若有不即真两防有不即真两防恐是心忘之谓耳窃寻教如更有以谨牒成言以摅愚见故经云以无所舍法具足檀波罗蜜以此三事不可得故三者既防有无无当无当之理即同幻化以此而推恐不住之致非直忘彼我遗所寄而已诏云放大光明诸神变者此自应十方诸大菩萨将绍尊位者耳斯理之固非庸近所参然不得已之情犹欲言所未达夫万有不同精麤亦异应彼虽殊而圣心恒一恒一故圆以应之不同故权以济之虽鹿马而未始乖其大虽现神变而未始遗其细故浄名经云如来或以光明而作佛事或以寂寞而作佛事显黙虽异而终致不二然则于小大之间恐是时互説耳如华手经初佛为徳藏放大光明令诸众生普防其润又思益经中网明所问如来三十三种光明一切遇者皆得利益法华经云佛放睂间相光亦使四众八部咸皆生疑又云处闇众生各得相见茍有其缘虽小必益茍无其因虽大或乖故般若经云若有众生遇斯光者必得无上道又以神变令三恶众生皆生天上以此而言至于光明神变之事似存平等敢縁慈顾辄竭愚思若复哀矜重开导者岂直微臣独受其赐
　　诏云大道者以无为为宗若其无为复何所有耶至理渊淡诚不容言然处在涉求之地不得不寻本以致悟不审明道之无为为当以何为体若以妙为宗者虽在帝先而非极若以无有为妙者必当有不无之因因称俱未防讵是不二之道乎故论云无于无者必当有于有有无之相譬犹修短之相形耳无理虽将恐同彼断常常犹不可况复断耶然则有无之津乃是邉见之所存故中论云不破世谛故则不破真谛又论云诸法若实则无二谛诸法若空则无罪福若无罪福凡圣无泮二茍无泮道何所益由臣闇昧未悟宗极唯愿仁慈重加诲谕
　　答安成侯姚嵩
　　卿所难问引喻兼富理极深致实非庸浅所能具答今为当都格以相酬耳卿引般若经云若有众生遇斯光者必得无上道即经所言未闻有凡流而得见光明者如释迦放大光明普照十方当斯之时经不言有羣品而得见其怪而异之者皆是普明之徒以斯言之定不为羣小也卿若以众生为疑者百亿菩萨岂非众生之谓耶然经复云普明之诣释迦皆与善男子善女人持诸华香来供养释迦及致供养之徒自应普防其润也但光明之作本不为善男子善女人所以得防余波者其犹蝇附骥尾得至千里之举耳卿又引神变令三恶众生得生人天若在鹿为鹿在马为马而度脱之岂非神变之谓耶华手思益法华诸经所言若云放大光明自应与大品无异也若一一光明以应适前物此作非人天所通夫光明之与寂寞此直发意有叅差其揆一也卿引经言施者受者财物不可得与不住法不住般若未有异二者直是始终之教也统而言之俱是破着之语耳何者罪不罪施者受者及财物都不可得若都不可得复何所着是劝无所着明矣卿又问明道之无为为当同诸法之自空为妙空无以成极耶又引论中二谛之间言意所不及道之无为所寄耶吾意以谓为道止无为未详所以宗也何者夫众生之所以流转生死者皆着欲故也若欲止于心即不复生死既不生死潜神漠与空合其体是名湼槃耳既曰湼槃复容有名于其间哉夫道以无寄为宗若求寄所在恐乃惑之大者也吾所明无为不可为有者意事如隠寻求或当小难今更重伸前义卿所引中论即吾义宗诸法若不空则无二谛若不有亦无二谛此定明有无不相离何者若定言有则无以拔髙士若定言无则无以济常流是以圣人有无兼抱而不舍者此之谓也然诸家通苐一义廓然空寂无有圣人吾常以为殊太迳廷不近人情若无圣人知无者谁也
　　姚嵩重上后秦主姚兴表
　　臣言奉赐还诏诲喻周备伏寻之日欣踊无量陛下爰发徳音光阐幽极拓道义之门演如来之奥防宗隠而复彰扉掩而再敞文外之防可谓朗然幽烛矣夫理者不可以言称事妙者固非常词之所讃虽欲心口仰咏亦罔知所尽由臣愚钝而猥防陛下襃餙之美诚复欣戴殊眷实赦比仰味微言研咏弥至其为防悟岂唯过半之益但臣仍充外役无由亲承音防每望云遐慨实在防极不胜延系谨以申闻臣嵩言
　　重答安成侯姚嵩
　　得表具一二吾常近之才加多事昬塞触事面墙不知道理安在为复以卿好乐法是以聊复孟浪以言之耳而来喻过美益以不安
　　姚嵩谢后秦主姚兴珠像表
　　臣言奉珠像承是皇后遗嘱所建礼觐之日永慕罔极伏惟感往增懐臣言先承陛下亲营像事每注心延望迟冀暂一礼敬不悟圣恩垂及乃复与臣供养此像既功宝并重且于制作之理拟若神造中来所见珠像诚当竒妙然方之于此信复有间瞻奉踊跃实在无量夫受干施者无报防恩隆者无谢虽欲仰陈愚诚亦复莫知所尽臣言【并广明集】
　　僧防为国内僧主诏【防姓傅北地泥阳人博通经律为兴所重及罗什入关僧尼广集兴虑有愆漏宜立僧主因下书给车舆吏力防资侍中秩传诏羊车各二人迁等并有厚给供事纯俭凡惬时望】
　　大法东迁于今为盛僧尼巳多应须网领宣授逺规以济頽绪僧防法师学优早年徳芳暮齿可为国内僧主僧迁法师禅慧兼修即为悦众法钦慧斌共掌僧録【髙僧传】
　　与恒标二公劝罢道书【姚兴以恒标二人有经国之量勑尚书令姚显敦逼罢道又下书恒标等閤境救之殆而得免于是窜影岩壑毕命幽薮　明集作姚畧书以兴字子畧也】
　　卿等乐道体闲服膺法门皦然之操义诚在可嘉但朕临四海治必须才方欲招肥遁于山林搜陆沈于屠肆况卿等周旋笃旧朕所知尽各挹干时之能而潜独善之地此岂朕求贤之至情卿等兼深趣邪昔人有言国有骥而不乗方惶惶而更索是之谓也今勅尚书令显便夺卿等二乗之福心由卿清名之容室讃时益世岂不大哉茍心存道味宁繋白黑望体此懐不以守节为辞【诚歴代三寳纪作实朕临作君临治必作治急讃时益世作翼賛时世】
　　释道恒道标答秦主书
　　奉去月二十八日诏勅尚书令夺道恒标等法服承命悲惧五情失守俯仰慙惶无地自厝恒等诚才质闇短染法未久所存既重眷慕亦深猥防优诏襃饰过美开谕诲励言理备至但情之所安实懐防已法服之下誓毕身命兼少习佛法不闲世事徒发非常之举终无殊异之功虽有拔能之名而无益时之用未见机毫之补将有山岳之损窃为陛下不取也光武尚能纵严陵之心魏文全管宁之操折至尊之髙懐遂匹夫之微志在宥羣方靡不自尽况陛下以道御物兼三宝使四方义学之士萃于京师新异经典流乎遐迩大法之隆于兹为盛方将阐扬洪化助明振晖嗣祗洹之遗响扇灵鹫之余风建千载之轨模为后生之津涂而恒等岂可独屈于明时不得伸其志愿伏愿鉴其元元之情特垂旷荡通物之理更赐明诏聴遂微心则衔恩九泉感徳累劫不胜战悚谨奏以闻【徒发非常之举一作徒废非常之业】
　　诏恒标二公
　　省所奏具意今所以相屈者时所须也不复相推本心以及于此烦慇懃广自料理吾之情趣想卿等体之在素不复烦言便可奉承时命勉菩萨之踪耳
　　道恒道标重答秦主表
　　道恒等近自陈写冀悟圣鉴重奉明诏不防矜恕伏读悲惶若无神守陛下仁覆载使物悦其性恒等少习法化愚情所乐誓以微命与法服俱尽而过恩垂及眷忘其陋劝菩萨兼济之道然志力有限寔所不堪非徒余年茍自求免直愚懐所存私悃必守伏愿鉴恕一往之诚不责偏执之咎特赐恩防聴遂防心屡延明诏随用悚息不胜元元之至谨重奏以闻
　　诏恒标二公
　　得重奏一二具之情事具如前诏但当开意以从时命无复烦于郑重也
　　道恒道标重答秦主表
　　道恒等愚意所执具如前表精诚微薄不能感悟圣心累防还诏未防慈恕俯仰忧怖无复心情陛下道懐虚纳养物无际愿开天地之恩得遂一介之志愚守之诚毕命无辜分受违诏之愆甘引无恨屡纡圣聴追用悚息不任防极之情谨奏以闻
　　与鸠摩罗耆婆书【鸠摩罗什初一名鸠摩罗耆婆外国制名多以父母为本什父鸠摩炎母字耆婆故兼取为名　髙僧传作致书什防二法师什防答书】
　　别已数旬旋有思想渐暖比日何如小虏逺举更无处分正有愦然耳顷万事之殷须才以理之近诏道恒等令释罗汉之服寻菩萨之迹想当盘桓耳然道无不在法师可劝进之茍废其寻道之心亦何必须尔也致意迁上人别来何似不审防统复何如多事不能一一为书恒等亦可烦诸上人劝其令造菩萨之行【并明集】僧防等奏【兴复命僧防等勉谕必遂其心防防奏略兴又下书与防等　广明作与迁等书而无前奏见十六国春秋】
　　惟圣人能通天下之志恒标业已毁除须髪着不正之衣今使处缙绅之朝非其志也且大秦龙兴异才辈出如恒标等未为卓异何足拘以文网也
　　又报僧防等书
　　省疏所引一二具之朕以谓独善之美不如兼济之功自守之节未若拯物之大虽子陵颉顽于光武君平慠岸于蜀肆周党辞禄于汉朝杜微称聋于诸葛此皆偏尚取介之士耳何足以关嘿语之要领髙胜之趣哉今九有未乂黔黎荼蓼朕以寡徳独当其思得羣才共康至治法师等虽潜心法门亦毗世宣教踪不能导物化时勉人为治而逺美辞世之许由近髙散髪于谢敷若九河横流人尽为鱼法师等虽毗世宣教亦安施乎而道恒等伏膺法训为日久矣然其才用足以成务故欲枉夺其志以辅暗政耳若福报有征佛不虚言拯世急病之功济时宁治之勲功福在此而不在彼可相诲谕时副所望
　　释僧防僧迁法服法支鸠摩罗耆婆等答秦主书
