<!-- { "loadSidebar": true } -->
　　上党天下脊【次公杜牧诗上党争为天下脊邯郸四十万秦坑】辽东真井底【次公本草人参在上党及辽东唐李徳裕云自雪山北望成都如井底】泉倾海腴白露洒天醴灵苗此孕毓肩股或具体【厚隋书五行志髙祖时上党有人宅后每夜有人呼声求之不得去宅一里所但见人参一本枝叶峻茂因掘去之其根五尺余其体人状】移根到罗浮越水濯清泚地殊风雨隔臭味终祖祢【次公宗之所自出曰祖次祖曰祢】青桠缀紫萼圆实堕红米【厚本草图经人参初生小者一桠两叶年深者生四桠各五叶中心一茎有花细小如粟蘂如丝紫白色秋后结子如大豆生青熟红白落】穷年生意足黄土手自啓上药无炮炙龁齧尽根柢开心定魂魄【厚人参主安精神定魂魄开心益智】忧恚何足洗糜身辅吾躯既食首重稽
　　地黄
　　地黄饲老马可使光鉴人吾闻乐天语喻马施之身【厚白乐天采地黄者诗凌晨荷锸去薄暮不盈筐携来朱家门卖与白面郎与君啖肥马可使照地光愿易马残粟救此苦饥肠】我衰正伏枥【縯魏武帝乐府老骥伏枥志在千里次公孝景帝诏曰马不伏枥不可以趋道】垂耳气不振【援贾谊吊屈原赋云骥垂两耳伏盐车兮】移栽附沃壤【厚本草古称地黄宜黄土今不然大宜肥壤虚地则根大而多汁】蕃茂争新春沈水得穉根【次公言以水沈而试之也本草注日华子云浮者名天黄半浮半沈者名人黄沈者名地黄其沈者佳也】重汤养陈薪【次公于鼎釡水中更以器盛水而煮谓之重汤】投以东阿清【厚本草陶隠居云阿胶出东阿其用皮有老少则胶有清浊】和以北海醇【次公孔融为北海太守尝云座上客常满尊中酒不空故以北海酒为醇】崖蜜助甘冷【次公崖蜜蜂于崖石上作之成州出老杜成州诗云崖蜜亦易求】山姜发芳辛【次公山姜木名】融为寒食【縯玉烛宝典今人寒食日研杏仁为酪以煮麦粥以汤沃之】咽作瑞露珍【厚纂异记田璆邓韶逢二书生谓曰我有瑞露之酒酿于百花之中与饮其味甘香也】丹田自宿火渇肺还生津愿饷内热子【次公庄子诸梁曰今吾朝受命而夕饮冰我其内热欤】一洗胷中尘
　　枸杞
　　神药不自閟罗生满山泽日有牛羊忧嵗有野火厄越俗不好事过眼等茨棘青荑春自长绛珠烂莫摘短篱护新植紫笋生卧节根茎与花实收拾无弃物【次公本草枸杞冬采根春夏采叶秋采茎实】大将我鬓【厚药性论枸杞变白明目】小则饷我客似闻朱明洞【次公朱明洞罗浮山洞也】中有千嵗质灵厖或夜吠【次公枸杞千嵗其根如犬厖即犬也诗云无使厖也吠】可见不可索仙人傥许我借杖扶衰疾【厚本草枸杞乆服轻身不老一名仙人杖】
　　甘菊
　　越山春始寒霜菊晩愈好朝来出细粟稍觉芳嵗老【师川先生记菊帖云岭南地暖而菊独后开考其理菊性介烈须霜降乃发而岭海常以冬至微霜故也吾以十五月望与客泛菊作重九书此为记】孤根防长松独秀无众草【次公左传松柏之下其草不植而菊生焉】晨光虽照耀【厚钟会菊赋微光扇动照耀垂光又唐太宗残菊诗阶兰凝曙霜岸菊照晨光】秋雨半摧倒先生卧不出黄叶纷可埽无人送酒壶【縯陶潜坐菊花丛中见白衣担酒至乃王送酒也遂开酒对菊径醉而归】空腹嚼珠宝香风入牙颊楚些发天藻【次公楚辞夕飡秋菊之落英又神仙传王母云神仙之书受而不敬是谓慢天藻】新荑蔚已满宿根寒不槁扬扬弄芳蝶生死何足道颇讶昌黎公恨尔生不早【厚退之秋懐诗鲜鲜霜中菊既晚何用好扬扬弄芳蝶尔生还不早】
　　薏苡
　　伏波饭薏苡御瘴传神良能除五谿毒【厚郦道元水经注武陵有五谿谓雄谿樠谿酉谿元谿辰谿是蛮夷所居故谓之五谿蛮】不救谗言伤【縯马援征五谿蛮以薏苡能辟瘴而食之其后载数车还有谗之者以援所载皆文犀蠙珠也】谗言风雨过瘴疠久亦亡两俱不足治但爱草木长【次公陶诗孟夏草木长】草木各有宜珍产骈南荒绛囊悬荔枝【厚蔡君谟荔枝诗厚叶纎枝杂绛囊使君分寄驿人忙】雪粉剖桄榔【厚本草桄榔子其内有麫大者至数斛食之不饥】不谓蓬荻盗中有药与粮舂为芡珠圆【次公芡实如珠今所谓鸡头也欧阳永叔食鸡头诗争先园客采新苞剖蚌得珠从海底】炊作菰米香【次公菰中有未谓之雕菰为饭极香宋玉赋云主人之女为臣炊雕菰之饭】子美拾橡栗【厚子美寓居同谷县诗嵗拾橡栗随狙公】黄精诳空肠【次公杜诗黄精无苗山雪盛短衣数挽不掩胫】今吾独何者玉粒照座光
　　送郑户曹赋席上果得榧子
　　彼美玉山果粲为金盘实【次公榧子出信州玉山县以懐玉山得名杜诗况闻内金盘尽在卫霍室】瘴雾脱蛮溪清尊奉佳客客行何以赠一语当加璧【师左氏僖负羁馈晋文公盘飱加璧】祝君如此果徳膏以自泽驱攘三彭仇【縯三彭三尸姓也栁子厚曰有道士言人皆有尸虫三处腹中伺人隠微失误辄籍记日庚申幸其人之昏睡出谗于帝是以人多谪过夭死次公本草榧实味甘无毒止五痔去三虫生永昌陶隠居云今出东阳诸郡】已我心腹疾【次公本草孟诜云多食令人能食明目轻身】愿君如此木凛凛傲霜雪斵为君椅几滑浄不容刮【厚王羲之尝诣门生家见榧几滑浄因书之真草相半后为其父误刮去之生惊愕累日】物微兴不浅此赠无轻掷【次公杜诗物微意不浅感动一沈吟】
　　食柑
　　一双罗帕未分珍【次公故事赐近臣黄柑以黄罗包之人赐二枚子仁唐史云荆州进黄柑帝以紫帕包赐萧嵩】林下先尝愧逐臣露叶霜枝翦寒碧金盘玉指破芳辛清泉蔌蔌先留齿香雾霏霏欲噀人坐客慇勤为收子千奴一掬奈吾贫
　　橄榄
　　纷纷青子落红盐【次公江南有红盐橄榄树高以红盐涂其树而子自落见范景仁东斋记沈物类相感志橄榄酸枣皆髙数丈其子深秋熟但刻其根下方寸许内盐于刻痕中其子皆自然落也】正味森森苦且严待得微甘回齿颊已输崖蜜十分甜【次公小説有橄榄与枣争枣谓橄榄曰待得你回味我已甜了】
　　次韵曽仲锡承议食蜜渍生荔支
　　代北寒虀韭萍【厚石崇冬月作韭萍虀韭根及麦苗为之也】竒苞零落似晨星【厚王荔支赋离离若繁星之着天又谢晖诗晓星正零落】逢盐久已成枯腊【厚蔡君谟荔支谱红盐者以盐梅浸佛桑花为红浆投荔支渍之曝干色红而甘酸】得蜜犹疑是薄刑【厚荔支谱蜜煎者剥生荔支笮去其浆然后蜜煎煮之】欲就左慈求拄杖【縯神仙传孙讨逆见左慈欲杀之使行于马前欲自后刺之慈着木履拄一竹杖徐徐而行讨逆鞭马逐之终不能及】便随李白跨沧溟【援李白临江王节士歌安得倚天剑跨海斩长鲸】攀条与立新名字儿女称呼恐不经【次公荔支谱有名十八娘者其色深红而细长俚传闽王氏有女好噉此品因以得名】
　　再和曾仲锡荔支
　　柳花着水万浮萍荔实周天两嵗星【栁絮飞落水中经宿即为浮萍荔支至难长二十四五年乃实】本自玉肌非鹄浴【縯庄子鹄不日浴而白】至今丹殻似猩刑【厚华阳国志永昌郡有猩猩其血可染朱】侍郎赋咏穷三峡【次公侍郎指白乐天也乐天在忠州有题郡中荔支诗十八韵又有戏杨君亦种荔支四韵又有重寄荔支与杨使君诗又有种荔支小诗又有荔支楼对酒小诗】妃子烟尘动四溟【援唐书杨贵妃嗜荔支必欲生致之乃置骑传送味未变已至京师杜牧之过华清宫诗一骑红尘妃子笑无人知是荔支来】莫遣诗人説功过且随香草附骚经【次公离骚载芳草如兰蕙椒苚江蓠辟芷留荑揭车之属】
　　次韵刘焘抚句蜜渍荔支【十朋焘字无言】
　　时新满座闻名字【次公荔支之名多矣具见于蔡君谟谱中】别久何人记色香【厚白乐天荔支图序荔支生巴峡间若离本支一日而色变二日而香变三日而味变四五日色香味尽去矣】叶似杨梅蒸雾雨花如卢橘傲风霜【次公乐天云叶如桂冬青花如橘春荣】每怜莼菜下盐豉【厚晋书王济指羊酪谓陆机曰卿吴中何以敌此答曰千里莼羹未下盐豉】肯与蒲萄压酒浆【次公西域以蒲萄压酒孟佗以一斗遗张让而得凉州乃此酒耳】回首惊尘巻飞雪诗情真合与君尝【厚薛能谢人寄茶诗麄官乞与真抛却赖有诗情合得尝】
　　四月十一日初食荔支
　　南村诸杨北村卢【厚临海异物志杨梅其子大如弹丸正赤五月中熟广州记卢橘皮厚气色大如柑酸多至夏熟土人呼为卢橘】白华青叶冬不枯垂黄缀紫烟雨里特与荔子为先驱海山仙人绛罗襦【厚蔡君谟七月二十日食荔支诗绛衣仙子过中元别叶空枝去不还】红纱中单白玉肤【次公唐舆服志凡祀天地之服皆白纱中单】不须更待妃子笑风骨自是倾城姝不知天公有意无遣此尤物生海隅【縯左传夫冇尤物足以移人苟非徳义则必有祸】云山得伴松桧老霜雪自困楂梨麤先生洗盏酌桂醑冰盘荐此頳虬珠【次公頳虬赤龙也韩退之杮诗然云烧树火骈实金乌下啄頳虬卵】似闻江鳐斫玉柱更洗河豚烹腹腴【予尝谓荔支厚味髙格两絶果中无比惟江鳐柱河豚鱼近之耳子仁腹腴鱼腹下肥肉也礼记少仪云冬右腴夏左鳍疏云谓鱼腹冬时阳气下在鱼腹故右腴黄鲁直谓鱼腹下肥处燕人脍鲤方寸切其腴以啗所贵盖古风也杜诗设鲙歌徧劝腹腴愧年少】我生涉世本为口一官久已轻莼鲈【援晋书张输见秋风起思呉中莼羮鲈鱼脍即弃官而归】人间何者非梦幻南来万里真良图
　　荔支叹
　　十里一置飞尘灰五里一兵火催颠坑仆谷相枕籍知是荔支龙眼来飞车跨山鹘横海【次公李白诗谁能驾飞车相从观海外曹金楼子竒肱之民能为飞车父鹘横海言船也兵书海鹘头低尾髙前大后小如旗之状】风枝露叶如新采宫中美人一破顔惊尘溅血流千载【次公上四句以言汉和帝时交州贡荔支下四句以言唐明皇时涪州贡荔支也】永元荔支来交州天宝嵗贡取之涪至今欲食林甫肉【次公以言林甫为相専事谄谀无一言救其也】无人举觞酹伯游【汉永元中交州进荔支龙眼十里一置五里一奔驣死亡罹猛兽毒蛇之害者无数唐羌字伯游为林武长上书言状和帝罢之唐天宝中盖取涪州荔支自子午谷路进入子仁唐羌书云伏见交趾七郡献生龙眼等鸟惊风发南州土地炎热恶虫猛兽不絶于路至于触犯死亡之害死者不可生来者犹可救也此二物升殿未必延年益夀和帝诏曰逺国珍羞本以荐宗庙茍有伤害岂爱民之本敕大官勿复受献时永元十五年也】我愿天公怜赤子莫生尤物为疮痏【次公张平子西京赋所恶成疮痏】雨顺风调百谷登民不饥寒为上瑞君不见武夷溪边粟粒芽【次公武夷山在建州粟粒芽茶之极品者也】前丁后蔡相笼加【大小龙茶始于丁晋公成于君谟欧阳永叔闻君谟进小龙团惊叹曰君谟士人也何至作此事援武夷未尝有茶茶之精絶者在北苑自有一溪南流至富南城下方与西来武夷溪水合流东去剑浦】争新买宠各出意今年鬬品充官茶【今年闉中监司乞进鬬茶许之】吾君所乏岂此物致养口体何陋邪洛阳相君忠孝家【次公忠孝家以言钱惟演盖钱王则忠孝王也】可怜亦进姚黄花【洛阳贡花自钱惟演始厚欧阳牡丹谱姚黄者千叶黄花出于民姚氏】
　　食荔支二首【并引】
