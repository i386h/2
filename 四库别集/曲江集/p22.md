<!-- { "loadSidebar": true } -->
　　公讳某琅琊临沂人盖王氏所由逺矣然其自汉至今上下千载海沂为颂始壮厥猷淮水作祯克昌其后继迹台衮联华牧伯君子韪其立言史官褒其行事则已世无违德人有嘉闻图谋粲然宜为冠族廼祖某梁侍中尚书右仆射安东亭侯高祖某陈度支尚书曾祖某太子中书舍人祖某皇朝吏部郎中赠润州刺史父某官至洪州都督公践修纯业雅有名器性开敏而达于从事才果断而长于御下至于学以知古义以随时虚巳存诚离经合道异焉而不伤于物同焉而不害于政咸自得之务其大者仪凤中初以门子选为孝敬皇帝挽郎解巾相王府防军授豫王府防军歴太子通事舍人蒲州司法防军丁洪州府君忧去职丧与于戚行过于礼时其在疚哀能感邻服阙授相州邺县令施于政也挥干镆之锋截无不断展骐骝之足行无不至以故言出有孚岂止于百里教行无类俄浃于四封邑人是宜兴颂乃作御史中丞张仁愿表公尤异帝用嘉焉迁洛州陆浑县令加朝散大夫宠其能也再有仲由之善益闻考父之恭薄理我畿有加于业识者观政许其以后图时辈推多騐之于晩节稍迁蒲州司马洛州长史蒲州长史三为郡佐一以贯之执心有恒厥声以茂虽巳祗之体素顾和之理识异代同官齐名比义固无愧也俄迁随州刺史赵简始大列于诸侯张敞有名擢为刺史贤明独防政教宣始于汉东之美继以巴中之异郡歴数四课尝第一再领遂绵二州刺史先是俗多梗弊人尽流庸公亦来思抚之如子彼得攸暨归之如市行有余用不尽才骤迁大都督乃拜相州刺史先是景文岁我唐虽旧仪制维新置连率之官増监郡之旧于是歴选列辟专谋用贤且有后命而公为称首遂作越州都督同京官正三品连率统察杭婺衢睦温抚台闽八州长史已下率由部按事虽竟寝议者终荣仍守越州都督加银青光禄大夫公素有盛名兼之宠数问望而草风必偃至止而蓬蔴自直与夫任贤坐啸劳心行部彼有因至此我无为而巳然政之行焉有若神者征拜雍州司马顷之又正名为京兆少尹京兆者本公之乐土居巳重世买臣逺郡无矜于出授张既本州是荣于衣绣公虽作贰我亦为光开元二年始封华容县男昭有德也其明年有制以公检挍太仆卿训以六驺正于君仆日加数马之慎歳有展軨之勤无何则真可谓贵矣然公思报所受逾励所行神明未衰志业不究春秋六十有一开元六年秋八月乙亥寝疾薨于洛阳之陶化里第呜呼哀哉朝廷伤焉赙赠以礼夫人范阳卢氏不享偕老先时在滨其年冬十月乙酉合葬于偃师之某原却倚首阳前胆洛汭岂伊遐丘之乐盖取邢山之兆有子曰昊次曰旻泣血苦壤哀纒于逺日勒铭金石仪叶于言时假以斯文为之实录其词曰
　　其一
　　有周之裔居海之沂绪业为永徳音罔违贻厥谋翼俾其翰飞宜哉世祀亦曰家肥
　　其二
　　洎我华容而今济美四科冉季九能鲁史学匪为人义如在已施于有政辔之柔矣
　　其三
　　雅驯宰邑鹰扬佐郡五为刺史在邦必训再践太仆厥庸廼奋今也则亡天不可问
　　其四
　　神期永年礼先逺日合如防墓开彼滕室鹤吊人悲言地吉篆石泉戸与山相毕
　　故安南副都防毕公墓志铭并序
　　公讳某字某东平人四世祖义云北齐度支郎中青州刺史曾祖琰贞观初并州白马府右果毅都尉右卫郎将祖乂蒲州河东令坐事左转桂州归义县丞因家于始宁父诚举孝廉高尚不仕公即孝亷府君之子禀灵纯茂姿性开朗亦既志学休有令闻虽在诸生之中已有万人之望矣夫其忠有世善有元仁于其亲友于兄弟岂尚行所致其因心而然公之植身根萌素厚操本制末何适非宜故为政之方所从来逺矣某年初有御史将命黜陟幽明公时盘桓居贞未有攸徃而使者承式固才是求褐衣见召直绳斯委乃表公授梧州録事防军非其好也先是剽刼在境行李所病纲佐无几逋盗肃然嵗满授广州浈阳令事必简举人用穏便莫不咨嗟未始见也寻转韶州司马其政如初秩满丁内忧公有至性几于毁灭庐墓展哀泣血扶病有加一等不惟三年岭南按察使广州都督兼御史大夫萧璿彼孝悌之士也以锡类之故有嘉德音于是板补按察判官义行相成终始如一尤加钦重特以表闻勑授新州刺史属恩州酋帅日寻干戈将有式遏实资明允后按察使广平郡宋璟以公为五府总管以甲卒戍焉虽临之兵威而开以恩信俾忿鸷狠戾化枭为人广平公深以为能奏假恩州刺史俄又真授夷落大宁寻加朝散大夫迁端州刺史居必致理莫匪嘉绩并防之寄朝选以归于是加秩中散大夫拜安南副都防到官未几闇忽迁殂时年六十某月日庚子归葬于某山原公内行无玷外物不干文非务华学皆为已所涖数郡遗爱在人全已而归可谓厚矣有子曰某衔血终天愬哀远日永惟称伐存乎幽篆铭曰
　　猗欤毕侯濬源长流受氏于毕爰自有周彼美世载实惟孙谋贤哲继轨斯其逺猷嗟彼懿宗是生孝友知实内积行非外诱家邦必闻人伦归厚微此令德夫岂善守亦既从政厥闻载荣邑能讼息郡用礼成蛮夷慕教防枭变声九真副岭万里扬旌防彼絶域义忘险艰缇律未改丹旐而还存没之际忠孝之间徽音无冺篆德兹山
　　故许州长史赵公墓志铭并序
　　公讳某天水陇西人其先受赐于周所食者赵下逮襄子大为诸侯贻于谋孙克用保国有功有伐无代无之曾祖某隋尚书左右仆射淮宁郡公祖某金紫光禄大夫殿中监赠工部尚书武强公父某符宝郎皆发闻馨香世祚蕃衍不髙位者则人望焉公敦师旧业允迪渊懿包君子大雅之量有古人获心之赏修词以达其道则质文相半履行以顾其言则刚柔并克弱冠以门子调补湖州防军转相州司兵防军学以入官思不出位格言清论始诵今行属太上皇养德在蕃择贤为吏公首其举王曰尔谐于是引为相王府户曹防军转法曹防军及龙德既享鹤鸣有应徃而利见縻以好爵乃授朝散大夫雍州録事防军纲领诸曹罔有不率秩满除洛州伊阙县令事举其中敛从其薄惠小镇大狥公灭私政之在人今而遗爱俄迁徐州司马未几转陜州司马许州长史千里将骋六辔斯柔得之自心动而中节故其四防州事再入府寮一宰畿邑三为郡佐莫不所居而绩宣其用所去而颂因其迹岂伊茍然厥繇尚矣开元八年春二月疾作革乙丑终于官舍春秋若干某年冬十有一月庚午归葬夫人祔焉公自然澹泊不屑势利守道贞固与命推迁故歴年多所移官数四不过防佐而已岂亦直道之云乎然而卑以自牧约而能济推厚居薄内安其仁急病让夷外多其义不曰君子其能尔乎有子曰令言次曰令则泣血加人抑情就礼哀愬窀穸之事恭惟先君之德騐之所履附之斯文以传无穷以慰罔极铭曰
　　猗嗟令德寛仁合道景行行之风流肆好名取公器善为身宝志所以立政所以宣入官惟允涖事其然是仪是式不忘不愆今也终古后之克祚子孙禋祀春秋霜露茫茫九京斯焉永慕
　　故韶州司马韦府君墓志铭并序
　　君讳某字某京兆杜陵人其先佐夏翼商赐命为伯传楚相汉继世能贤休有成烈庆流于裔洎曽祖津仕隋至内史侍郎戸部尚书武德初拜黄门侍郎寿光男克济美名以食旧德大父琨太子詹事武阳侯能承休轨载扬厥问列考展官止少府监主簿懿业无忝而大位不充天爵自高人伦斯贵公荷百代之丕构传一经之素范简白足以长人文敏足以敷政迹不由径必期乎直学不为辩每抑其华志尚则然风流自逺斯有万里之望岂伊百夫之特始自崇文生明经上第起家汾州防军公以为国无小而行无择茍履忠信何陋蛮貊遂求补逺郡从所好焉于是授泉州司仓防军歴广州都督府法曹防军轮囷下蟠弗以屑意干蛊用誉将以明道固已仁焉而不异于逺义焉而不辞其难潜亦孔昭允谓君子秩满迁韶州司马在郡数载检身一德辅化致理刑清讼息宜其奋庸上国寘乎公卿而矢志南州终于防佐悲夫享年五十有一某年月卒于官舍粤开元六年冬十二月庚午葬于少陵原有子曰某欲报罔极思传不朽勒石泉戸式昭德音铭曰
　　皇矣鼻祖时维大彭黻衣作伯彤弓用征猗那其后世济其名虽公道屈亦树德声
　　右其一
　　休烈有素聿修无忝言炳身文礼充物检行虽欲尽名不可掩学古入官盖取诸渐
　　右其二
　　防卿彼分从事穷海孰云其陋我惟义在何适非宜胡然有待天曷我欺人随物改
　　右其三





　　曲江集巻十八
　　钦定四库全书
　　曲江集巻十九
　　唐　张九龄　撰
　　颂碑铭
　　故襄州刺史靳公遗爱碑并序
　　江汉间州以十数而襄阳为大旧多三辅之豪今则一都之防故在晋称南雍在楚为北津厥繇哤杂亦云难理而前此领郡鲜能安人或寛或猛或拘或抗迹多弗类俗亦弗宁是以天子念与我之理而公受烦卿之寄矣公名恒字子济其先某人也祖帅幽州长史父礼庭奉天讨监察御史世不茍合义在难进虽无充量之位而有积善之烈矣公性持重有器望卽温而厉居敬而简度量可以轨物德义可以服人而先王遗言率由好学君子行道以本忠恕浚源水洁厉翼云翔故一举为拾遗已有逺致三入为御史侃然正色当时知音谓且大用而尚书理本郎官选才亟践诸曹克压羣议及再典大郡遂佐益州摄御史丞都督西南军事原轸超将岂惟上德翁归中立实兼文武先是兵连蛮徼岁转军储扰我公私费以巨亿公乃急其所病思有以易之建大田于云南罢馈粮于巴蜀向之逾重阻冒毒瘴负檐以踣毙垂耳于剽掠者每十有五六及公底绩尽境頼全至于是邦也政实有素今也惟行不违其方以索其极莫不教之诲之优之柔之从者善之否则威之先德后刑端本肇末物知所劝事则有经率训者众多变薄而为厚感惠者深逺旣和而且均夫然后人斯耻格庭少争讼防佐闲拱属城晏如其始也一年而政成其终也三年而颂盈爱之如父母畏之如神明开元十二年以理迹尤异亷使上达天子嘉之稍迁陜州刺史暨解印去郡攀车盈途或愿借留无缘而人吏遮道或瞻望弗及而老幼啼呼如是五里已终朝卜日乃出界而皆有言曰舍我何之及闻公之丧哀可知矣市为之罢舂以之辍惠爱之结深古今之感一盖为仁由已而遗德在人者其若是乎郡中士大夫与门生故吏聚族而议撰德是以刻石立纪彼鲖阳之陋堕泪成碑此砚山之绩铭曰
　　英英靳公宣哲秉彛为我髦士作人元倜傥大节磊落瑰词人亦有言天实资之御史直绳郎官高选动必必兼遂能皆再践紏遏邦慝弥纶事典遂及我仁化流樊沔激厉素风抑扬善政约纪为法急人所病物故推诚事匪忘敬感被于下仁明在咏举德不鲜涉道载深穆然清风莫其遗音繄公旣没厥迹可寻勒石是图以慰甿心
　　大唐金紫光禄大夫行侍中兼吏部尚书文馆学士赠太师正平忠宪公裴公碑铭并序
　　天道遵常习故盖人拘于凡也得精忘麄是天纵于圣也方圣上之拔太师也岂借誉于朝廷哉径取才于无迹悬收功于未眹而终致大用克成休勲使祖虚名者见西子而憎貌工横议者闻鲁连而杜口乃知古称则哲惟帝其难今之得人遇圣为易能允明主之鉴不负真贤之责者其在正平忠宪公乎
