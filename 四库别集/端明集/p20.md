<!-- { "loadSidebar": true } -->
　　臣伏见皇族宗鼎妻孙氏礼度不修髠辱肤体屏弃外郊以厉失徳臣窃谓于系狱之初陛下审得其状即赐之自决于义犹不失今乃暴陈其恶着在民间指斥谭赐饬以重宗枝之丑而损风化之美也臣闻诗曰緜緜葛藟在河之浒夫葛藟之为物生于水涯则蒙润之延茂喻王之同姓被恩之甚美也春秋之法为亲者讳其恶夫恶之名圣人之所深嫉然而隠者务敦睦而芘宗族记称公族有罪鞠于甸人夫甸人掌郊野之官治公族不于市朝而属之甸人者葢隠之耳昔汉梁王有罪为有司所按验谷永上书以为帝王不窥闺门之私且污蔑宗室无益于治体于是梁王狱寝不治伏惟陛下览诗人广恩之义绎春秋隠恶之道稽周典之要根汉臣之论而蒙覆宗属亏忠挠法于道无所容者以义夺恩不得已而诛之若宫奥晻昩之事宜勿究明必尔章章然不可掩者亦借托法之不斥其本末以传四方务以疏厚泽而敦善化也其孙氏乞追还京师安置以息羣口臣疎逺蒙陋不应与论国体诚有见闻莫敢隠黙幸陛下悉察臣昩死再拜上


　　端明集巻十六
　　钦定四库全书
　　端明集巻十七
　　宋　蔡襄　撰
　　奏议
　　乞寝罢唐介春州之命
　　臣今月十九日祗伏见台官唐介上殿奏对次宣唤两府论事及令唐介付台文彦博留身拜次又枢宻院奏事闻唐介得春州臣在殿陛之间所闻虽不审实窃料唐介必是上言执政间事得罪春州然春州恶地唐介台官今言执政而得必死之谪虽陛下优待大臣而执政何以自安伏縁唐介独言宰臣所以两府同列各处嫌疑之地不肯解救臣伏望陛下少霁天威以全国体追寝唐介春州之行臣官为正言又在侍从耳目闻见不敢黙黙臣死罪具状奏闻伏勅防
　　乞罢温成皇后立忌
　　臣伏闻陛下为温成皇后立忌臣窃谓圣人制礼所以明轻重尊卑之节过与不及皆曰失礼故太常设官职在检详陛下临御天下三十余年动遵典法圣徳之盛明如天日近者温成皇后薨逝事不下礼官详检既以施行虽有过当无由追改又按立忌考之于礼未为适中伏以孝章淑徳章懐四后于陛下为伯祖妣为皇妣其属之尊如此向来奉慈皆不立忌温成皇后生则为妃后乃追册于陛下为卑防之列不应立忌伏望圣慈追还勅命庶乎天下之人知陛下以礼断情合于中道
　　乞不往奉先寺酌献
　　臣伏覩太常礼院公文十二日驾幸奉先寺诣庆基殿酌献葢陛下孝思之心不惮所至然外人唯见向来奉先未尝亲往今为温成皇后陵庙成就恐因而谒庙臣窃料陛下圣明必不为此臣恐献议之人不知典礼愿陛下深思熟议以慰人望取进止
　　乞罢园陵监防司
　　臣伏见贵妃近用温成皇后监防葬事称园陵监防使及都监始者众议皆云便去西京又来已于奉先权攒恩礼偹至附近京城嵗时易为照管外邉人言尚疑有西行别作园陵口语纷纷于事体非便伏乞明降圣防中书温成皇后巳权攒毕所有园陵监护司一切并停所贵晓谕外人取进止
　　乞不作温成皇后志文
　　臣奉圣防检阅温成皇后塟要志文臣遍检古今并无皇后塟礼更有志文盖以名号已尊兼有哀册不合为志臣别具状偹载唐以来故事伏乞圣慈省覧所有御制更不可作取进止
　　乞罢吕夷简商量军国事
　　臣伏见前宰臣吕夷简被病以来两府大臣三次诣夷简家议事及守司徒罢相之后朝廷有防令商量军国大事今月二日宰臣章得象以下又诣其家评论西事臣切谓夷简病时陛下于内中开设道塲及赐手诏锡与至多眷注之心当世无比臣谓陛下假人以恩则可假人以礼则不可何哉陛下春秋方盛固宜亲决万防却令宰臣枢宻诣夷简决事臣恐天下四夷闻之谓陛下如何主也两府大臣辅陛下而治天下者今乃并笏受事于夷简之门里巷之人指防窃笑臣恐天下四夷闻之大国乏材而无上下之名分虽陛下特隆恩眷优待老臣正得为君之道而夷简不能上承陛下之意而无引避推让之心夫为人臣端居私家屈大臣而自便于理安乎况夷简谋身忘公养成天下今日之患遂致二邉连搆百姓困穷万手所指无敢言也上天降鉴祖宗垂灵辄以病解而陛下尚令参决大政皆陛下至今未之悟也臣切以陛下即位之初夷简便为防知政事其后数年渐至宰相出陈州半年复入又出许州一年有余移领魏府召归作相首尾二十年间不居政府才二年有余耳前后虽有王曽李迪张士逊陈尧佐王随等更迭为相而厯年之久无如夷简也辅政以来所言之事陛下一皆听信而施行之出藩未几还当大政以病居家两府问事得主之深无如夷简辅政既乆得主又深固当敦风敎正庶官安百姓镇四夷今乃不闻功业但为私计岂不负陛下眷遇之意也夫开直言旌谠论者宰相之体也夷简执政以来屡贬言者凡三四次如曹修古段少连孔道辅杨偕孙沔范仲淹余靖尹洙欧阳修等或谪千里或抑数年或縁私恨假托人主威权以逐忠贤以泄已怒殊不念陛下虚受恶名此不忠之大者又使天下之人父敎其子兄敎其弟咸以直言为讳此乃絶忠谠之嘉谟成本朝之阙政其过一也夫奬懿行厉防节宰相之方也古之圣人敎人之道先以名节为本若使不好令名则何恶不为何善不毁纵不防于恶亦不免碌碌因循为阘茸之人也夷简为性不臧欲人附已见为善介特而自立者皆以好名希求富贵以汚之善人耻此往往退蹜以避好名干进之毁是以二十年来人人不肯尚防隅厉名节浅者因循阘茸深者靡恶不为都无愧耻但能阿附夷简夷简悉力防之使奸邪不改浸成此风俗以为习又使天下之人皆以逐利为智能逺势为愚钝此乃废防耻之节成奔竞之风其过二也夫善则称君过则称已宰相之行也夷简一恩之施皆须出我门下或先露其事使人预知或先抑其事然后与行若不可行者小则归怨同列大则称奉圣防以是阿附者多隂为羽翼使天下之人迷大公之论有朋党之议其过三也夫进贤退不肖者宰相之职也臣见数年以来审官院京朝官吏部铨选人枢宻院三班院使臣授官之后例皆待阙一年二年以此计之冗官甚多曽不裁损竒材异绩不闻奬拔贪墨昏耄之人曽经免罢责罚及来雪理务施少恵多与收録使天下贪防混淆善恶无别其过四也夫富国恤民宰相之事也自闗陜兵兴以来修完城垒馈运刍粟料配百端悉出州郡内则帑藏空虗外则民力殚竭嗟怨嗷嗷闻于路道不幸有水旱之灾其变不可量也葢由不选材能充三司使副使发运使但务取人情用为资厯才转运使收至数月即又迁移循环奔走日求升进欲以兴材利寛民力其可得乎其过五也夫懐忠诛逆宰相之畧也而邉鄙无事之时臣僚或陈偹邉之防或述御防之方皆为虚妄引惹或降差遣或与冲替邉臣因此唯尚姑息是以士卒不练器械不完黠羌窥我强弱辄懐异志夷简当国之后山外之败任福已下死者数万人丰州之战失地丧师镇戎之役葛懐敏以下死者又数万人盖命遣将帅或分或合法制不立上下不和大战则大败小战则小败使生民肝血涂染砂碛父子夫妇存殁寃痛庙堂之上成筭安在其过六也夫畅国威制邻敌宰相之谋也自西师败殁之后北人乗隙遣使入朝辄违先帝之盟妄请闗南之地嵗増金帛仅二十万而犹勒兵压境坚求纳字凌胁中国大为耻辱度其祸福譬若疽疮但未溃耳制敌之术为患日深其过七也夷简出入中书且二十年不为陛下兴利除害苟且姑息以致事事隳壊如此臣谓夷简若实有智谋执政从来只务固宠不肯施设是不忠也若竭尽智谋区处颠倒是不材也不材不忠二者当一责尚贪威势不能力防或必闻夷简乞令政府一两人至家商议大事足验夷简退而不止之心也臣又见故相王旦执政仅二十年后以病退只带宫观使名不复与闻邦政故事甚明其夷简伏乞朝廷特罢商量军国大事庶使两府大臣専当责任无所推避陛下于夷简正君臣之分存终始之恩伏乞陛下断而行之以全国体取进止
　　乞罢王举正用范仲淹
　　臣伏以当今之务至要至切者莫若择执政之臣执法之臣苟容不材欲百职修举者无有也切见防知政事王举正材能最下久忝大用柔懦缄黙无补于时天下之人指目羌虏为患兵戈未宁生民困穷国赋贫蹙陛下岂不念祖宗社稷之重国家安危之计而令举正碌碌备员自陛下擢用韩琦范仲淹以来人人日期大任韩琦仲淹见已到阙若以处置邉事韩琦足以当之乞移仲淹防知政事其举正伏乞退罢以叶公议
　　再论王举正
　　右臣近论述参知政事王举正柔懦缄黙无补于时特乞罢退枢宻副使范仲淹才名徳望素着于人乞防知政事或者以谓若用仲淹参知政事却令举正复入枢宻府朝廷大臣不失进退之体臣切谓举正软懦无能岂可却令入枢府虽中书总天下之事重于枢宻院専讲兵谋岂可用不才之人也臣闻人主之御羣臣称职者用之不职者去之举正预政以来有何建明着于时论傥不以罪斥而以恩罢其为幸也大矣伏惟陛下天资仁厚不忍失一大臣之意奈何羌虏皆横生民已困兵戈未宁水旱不节嗷嗷四海思望休息急于用才之日陛下虽欲存小恵宰相虽欲芘同列岂不误国家大计乎伏望陛下发干刚出圣断退举正用仲淹以答天下之望臣为谏官论列大臣先当议其才与不才若举正过恶未欲尽言愿朝廷早以礼去之无令丑迹暴扬于事为便
　　论李淑梁适奸邪
　　臣伏见李淑罢开封府中书舍人充翰林学士谏官已有论列李淑行迹奸邪丑恶不宜在天子左右皆陛下素所知者而天下之人未知朝廷如何处之臣闻至圣之主至治之世邪人不能为患犹必去之舜有功二十登八元八凯去四凶也以舜之明虽有四凶在朝岂能害舜之治然必去之者不可使邪人在侧使天下之人皆曰为行如此犹在天子之侧谁肯修身洁行以为忠良以此知邪人虽不为害犹以当去之况能为害乎自古帝王非不能知邪人不去终为大患然有因循不去者亦有以也一曰不明虽知心之恶邪人而不能辨邪人之谓也二曰不忍邪人善为巧佞君虽知之而不忍去之之谓也今李淑奸邪朋附有尸鬼之名闻于天下伏况陛下智照明了之纎毫尽见淑之为行无不谙悉非不辨邪人也臣每进对之时陛下尝谓臣曰奸邪去则朝廷之福以此定之乂非陛下乐闻巧佞之言而不忍去之也所以不去者必以无实罪故也臣请论之有实功有实罪而赏罚不疑也有司奉行者无实功而赏无实罪而诛唯圣人自能别之有实功而赏者战获多少财利丰寡是也有实罪而罚者杀人受赃之类是也无实功而赏者节行是也无实罪而罚者奸邪是也是故圣人之议赏罚者赏节行在实功之先罚奸邪在实罪之上故舜登八元八凯去四凶而曰大功非圣人不能为之臣力诋奸邪世人以臣不思后患为臣寒心笑臣愚鲁臣自知甚明苟利国家岂顾后患哉臣不爱身惟忧朝廷不即施行耳奸邪不去正人退蹜此正可痛心也李淑梁适皆有实罪如臣辈所谓者只乞与外郡有何难行若大臣者有専权之嫌有后患之畏不敢明言去之陛下何所惮而不为愿陛下为社稷为生灵留意幸甚取进止
　　乞降吕夷简致仕官秩
　　臣窃闻司徒吕夷简致仕朝廷除太尉者臣窃以吕夷简立性奸邪欺君卖国出入政府二十年二虏凭凌百姓困穷贤愚失序赏罚不明一无功劳以病罢退陛下未能诛戮劝厉后人岂当滥推恩礼纵取笑天下其吕夷简麻词乞不赐降下别令中书详议官秩取进止










