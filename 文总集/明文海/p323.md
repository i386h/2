<!-- { "loadSidebar": true } -->
　　进士绘顿首死罪绘不佞不能敬奉徳教以顺下陈之心绘恐以不肖之故有伤扵门下之度也绘以进士分大司徒观政国家之法以新进者多下邑草莽之臣不习典章令观大臣举事庶他日有所法程可寡过尔未先授以职事也昨澍雨竟日进士以仆马未便遂未到部随有健吏持札相唤进士方与客对即辞客冲雨沾濡来见初以为必有明训教防便当勇受之也不意门下据案不荅礼声色两厉进士以庶司在列不能当面数之责畧无辩论以为一揖不至未成过也门下何动气若斯此所谓覆羮之失而致翻海之怒毁瓦之咎而发破山之威窃亦为门下不取也门下怒愈甚环视两旁指为冥悍不识事体公肆傲慢令曹吏勒疏叅劾进士始长揖退见同年友但瞑目沈心而笑曹吏之亡识矣夫进士未受职旷何职也未受事败何事也曹吏虽袖笔如刀不知所主何意所加何辞所摭何事所议何罪圣主髙居法宫宸览诸大臣奏章见大司徒奏囊必虑以为军国何大议边圉何大策内庭何大计象魏何大令发而视之则叅一未到进士尔绘惧此琐细事乃勤圣主当何以出丝纶下明诏哉是本欲成进士之材而反损门下爱士之徳白进士之过而反累门下容士之量绘闻仁不弃物礼先厚施以不肖之始进望门下有以全之不虞其辄弃之也以不肖之狂悖望门下有以教之不虞其辄摧之也故不教而怒者礼之暴也不寛而伐者义之惨也且举一言而伤国体之大非忠也薄一士而动羣情之猜非知也愿门下察之昨闻周司务同郎吏二三人皆短绘扵门下谓绘多言戯媟俯仰亢倨出入不循矩度嗟哉以绘之行诚如左右之言但绘且思之以绘之志行欲免扵左右之谮必不可得也以左右之志行欲相合而矜之亦必不可得也谚曰女入宫见妬士入朝见忌夫宫妬者必名姝也朝忌者必竒士也绘虽亡竒然自左右眂之必骇顾而叱焉者也昔黄次公却督邮之譛而全许丞之名龚少卿拒功曹之诽而得王生之力孟公不顾尚书之期而司徒马宫优之位跻列侯士元不理耒阳之事而相国孔明原之权登上将此四人者岂徒以疏濶媮慵哉性有能不能人有遇不遇尔是以孔门设教列为四科班史论人注为九等善人难以入室狂狷可以成章不有巨徳何以造士也门下又让绘曰观汝年已逾三十何不省事若斯嗟哉嗟哉绘生八九嵗时颇具知识能属文乡里谬指为竒今三十一嵗矣不能扵此时光扬骏业为国家济一事遂队南宫厠扵释褐之末尝自愧恨力倦神疲时或目不辨朱紫耳不聆音理随口应荅健忘如耄而自不知其故也但仰方今圣主御极六合一家虽有竒杰何能自表见此正马卿扬雄所谓仪秦无所骋辩贲获难以事勇者也故如文子弱龄能御甲甘罗十二凭轼下赵子房以童年报韩仲华十九而为佐命古昔英哲不尠假令并生斯世则亦就抠衣鼓箧之业尔岂能遽奋青霄之上邪绘文不能猎取上第名不能横四海则宜为左右之轻且斥绘亦以此澹荡而困扵自悼常恐终无树立而自委扵末行也绘且筹之绘居宛汝之间其俗子弟多好猎绘往猎家见名鹰扵未猎时凝金眸垂云翮毳毛剥落翛然如鹜徘徊绦革之系若病且死啖以翠鸟之肉不厌也饮以乌梅之液不甘也一旦脱韝而飏乘迅风而起也竦翼而翔扵碧落其神俊莫能当之扵此之时信乎大鹏避路孔鸾惊举野无狐兔之迹林乏燕雀之羽何也以其才力得纵而精耀气涌也以绘之不肖倘辱纳而教之当有鸾凤朝阳之志肯以名鹰自况邪若终不加爱而与进之绘闻智士不违心以干禄烈士不忍诟而丧名髙鴈伤空而横透云幕神驹惊虚棰而灭影昆仑今九州之外五岳之巓可为旷士栖神寄足者无限肯终阻门下之条约而有汚印绂哉狂愚敬勒通记外孤鹤赋一篇并见志意览辞喜怒惟其裁察
　　与殷子【王廷陈】
　　窃闻人各有偶物从其类故婚姻人道之始伉俪家政之基岂可使污隆一揆泾渭混源哉此郑忽之拒齐不疑之辞霍良有以也故秦晋国匹栾郤族均王谢阀等潘杨世睦本其门素既尔齐同稽厥风猷复无亏替又其子弟雅醇弓裘克禅则施衿命往结褵言归百两是将箕帚获所扵是甥舅腾氷玊之誉筮告凤占之吉风人咏其好逑宗党赞为具美斯天作之纯休人伦之毕鬯矣其或今迹虽微先则大支云劣祖徳在称则驾言归女意属振微仁不遐遗民归其厚犹长者之用心矫偷之髙举也又或席门之眷瓮牖之宾前徽无闻旧彦缺録而豹姿突变骍角旋生无待能兴洿涂拔起则知昌愿托冀庇望谐譬之食果畧株弃牢収豕徼新福扵将来违众情而缔纳此婚姻之变例明贤之逆覩也至若椎埋宄类阛阓狡童不齿齐民世济恶徳以逮马医夏畦之子给丧佣保之儿亡命负辜之徒导驺先驱之厮籧篨戚施之状俯仰无能侏儒介眇之称孝慈莫改拟伦扵犬豕比徳扵优伶一旦以干没而致多金资营茍以腾髙赀心志骤侈不足非财自丑卑流仰攀华胄推润屋之余脂希宵烛之末照扵是醲肥啖其门客货贿诱其私亲游説之言日至宻迩之誉不衰遂至寡廉鲜耻明目腼顔唯利是求族类罔计众齿竞谋凤毛安惜是故育女犹之居货行媒同扵贸丝忍使化源酿为贾道扵是犀璧金珠烂充簪珥氷纨雾縠髙贮筐篚虽位在九列族右一方多议濶视之人喜讥善诮之士莫不一见解頥弱息请往遂使缨冕之产入扵驵侩之门河鲤齐姜比扵鸣盗之裔生为合之人若牛骥共皁而食死为同穴之则薫莸并器而蔵髙门遂尔降衡芳草为之化萧矣士人赘行孰此为大哉仆尝懐此而未有陈也近见郡中婚媾多托媒扵足下者故敢布此幸子称品审流别羣分类茍非异等务遵常涂母使礼门顿开利窦也
　　讲信书一【郝敬】
　　某足下执法明庭休暇故里两尊偕老兄弟孔懐人生之积庆乡邦之萃美使枯槁之夫望之而生色比年髙牙往返不佞行夫先驱归忘倒屣亲故之谊阙如非敢为疎薄也盖不佞自丁未之嵗抱病杜门扵今五年矣士大夫归田日与父老周旋追陪懽笑而不佞独坐穷山衡门反锁岂其性与人殊自惟肝鬲之要难一二语人也请为足下畧私布之盖外议谓楚人剽悍而吾邑为甚不知此议何从起良由我辈奔竞喜事知进不知退一着偶差全局尽输即今乡里衣冠非乏长者而人以为胜母朝歌冠盖不入其里请谒不受其刺此何等时也人方鸺鹠我我自谓威凤祥麟逰羿彀中其何幸之有知止不辱为善最乐此两言童而习之身既去官安分循理公无逋负私无过犯虽风格稍峻深居简出人谁得而问之此区区自全亦为吾党增气此其肝鬲之要一也人家子侄懒学亲族好事奴仆横行三者皆縁主人素与郡邑大夫院道官长周旋故子弟亲戚缓急观望奴仆倚城社作奸吾邑声名之坏大率由此今既杜门寡交自邑侯贰领博士先生以上一切不通往来则子弟絶望亲戚亦不以闲事相聒家奴知主人素失礼扵上官敛手入市逢人让路矣如此则门无剥啄之警身受清宁之福良觉省便忆自乙已嵗两儿进学后虽孤侄孤甥县试无名宁为赀助不为干谒宅后地髙价平买强隣生端委而弃之岂曰能让亦唯以息纷争之扰省出门之烦妻子无识笑其龙钟区区拊掌自谓得计盖能忍一朝之忿而后能博一日之安只字不入官府勾使不到家庭昔人云无事此静坐一日如两日何为匆匆冗冗与世纷纭此其肝鬲之要二也生平不善饮酒不博奕不游嬉对客兀坐终日木偶惟好古读书癖入膏肓家有古彜器髙人墨迹把玩可以永日辞翰粗习而不工亦不甚好也缅惟先圣六经之训炳如日星数千年来各家师说防蔽多未发之隐愿以未死之年钻坚研微手为注释补前人所未备非竭十年之力不可而今已五年矣功将及半人生五十始衰余又过四来日苦短有志未竟恤死之不遑遑恤门外事此其肝鬲之要三也三者向未以语人虽妻孥无喻吾意者惟皇天后土先圣先师或者监之而今以语足下岂谓足下知我乎聊以明区区非好与人长短専心田舍者也使不佞専心田舍当日与官府酬往规求便利而县大夫莅政两年尚不识面则不佞岂好事之徒争利之人哉足下可以垂察矣夫足下世胄也令祖方伯公田舍甲扵闾里尊公又从而附益之足下拱手而受成扵人世艰难自可无问区区窭人子先君一官清白家无甔储今与尊府相连马跑泉滔口薄田皆不佞十七年前拮据置买为老母饘粥一家糊口计而滔口有尊公生兆则自近年始耳区区创业之初岂预知尊公将卜兆扵此先去以避之乎去年突将马跑泉百年水利一旦阻絶使薄田数顷化为焦土时足下内召胡幼泉年伯马瑞华亲家皆云足下归易处耳无何霖雨大降不佞扵时注易初毕踟蹰满志世情冷暖忽忽都忘比足下归而马瑞华谓足下不改其父之政也不佞叹足下孝子哉抑或者将弥缝其阙泯其迹使不佞隂受赐乎未可知也扵时不佞方注书前事尽置度外比入冬书毕将谋注礼三礼浩繁非数年不可了而两儿懒学欲以家事付之値县司编税遂令两儿履亩清额不意执事者一旦炰烋震怒摐金伐鼓械杖如雨畚锸如云咄嗟之顷薄田五堰尽筑为大堤不佞闻之莞尔而笑曰可谓庶民攻之不日成之者矣然习静久三告至不为投杼已乃复自思惟不易不于长此安穷扵是率畧数语授儿代书告邑长者求为先容而尊公报以纚纚大篇不惟以滔口之五堰为当筑且并以马跑泉之水利为当阻至是始知足下果不改其父之政而不佞亦竟不得防足下隂庇之赐矣将若之何夫尊公无地不相阨不佞何地可相避纵不佞谬为髙雅尽置田舍不问则将闭门枵腹嚼槁壤咽螬李而为于陵仲子乎扵是不佞始哓哓焉向足下一鸣耳虽然争夺之言出口则清明之气销好讼之辞入耳则风雅之道丧舍文弱之雍容而为睚眦之纷纶离却扫之清宴而开盈庭之閙市使居不得安其所退不得修其业局天蹐地曝纩寝闗区区向所布肝鬲扵足下者尽付之东流矣夫天下事惟情惟理惟法我辈钟情中人论理愚夫读法足下法官也事至议法卑矣人品至犯法下矣吾两人者直当以情语请足下平气听之虚懐访之勿信羣小勿从乱命其必有以忠言告足下者倘灼见区区之情诚有可原此疆尔界宜仍旧贯泯扵无迹忘扵无言安扵无事俾区区养拙投闲席门长掩未死之日谁非足下之赐盖不佞死灰也而足下炀焰也今姑置可不可然不然勿论惟扵常格外乞哀扵足下曰请勿壅泉勿曲防使乡隣霑一滴之润解倒悬之渴以足下贤明亦宜优为此而况不佞非无因而至者何难一见许乎不佞扵足下虽非肺腑屡世桑梓未始无瓜葛先君与尊先仲父乂世讲也去年闻足下有南台之擢私心愉快他日薄业就杀青建邺诣柱下繙蔵书固我东道主人也岂意未离里闬早相抵牾是使区区竟不敢附青云望龙门矣翻然垂省尚存乎足下一念盖闻智者不可辩穷而可以情感龙蛇不以直伸而以诎伸今使足下万胜不佞万不胜人不谓足下善谓足下强耳使足下万不胜不佞万胜人不谓足下不善谓足下让耳足下试思之宁以侍御之有应人求而与之之为贵乎宁使人谓侍御兼他人之有之为贵乎吾闻明月之珠不以弹雀屠牛之刀不以割鸡一勺之水盌脱之地所値防何挟豸冠之力以遂升斗折霜简之威以溺寒灰借使得之非曰利也借使胜之非曰武也此言滑稽扵足下为蓍蔡越人关弓谁肯垂涕虽有长者居间利害未必相闗吾与足下当局愿尽除其荆棘相示以肝髙如此使不佞受赐扵诸长者勿宁使不佞受赐于足下乎惟足下图之
　　讲信书二【郝敬】
