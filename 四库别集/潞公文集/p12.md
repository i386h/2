<!-- { "loadSidebar": true } -->
　　孔子曰齐桓公正而不谲晋文公谲而不正愚尝诘注疏家流止云齐桓公正而不谲者以其伐楚而责包茅不入问昭王南征不返有以见臣节而尊王室也故称其正焉晋文公谲而不正者谓天王狩于河阳因而朝之以臣召君非礼也故称其谲焉以愚观之则所谓只知其一未知其二也夫圣人之道言以尚辞语无重出故云一字为褒贬者取其简而当也至于品藻诸弟子但云柴也愚参也鲁由也喭而巳若谓齐之正焉但云齐桓公正可矣谓晋之谲焉但云晋文公谲可矣复云正而不谲谲而不正者其故何哉愚尝议之葢有以也按春秋曰齐侯与蔡姬乘舟于囿荡公公惧变色禁之不可公怒归之未之絶也蔡人嫁之明年春齐侯遂以诸侯之师侵蔡蔡溃遂伐楚楚子使与师言曰君处北海寡人处南海惟是风马牛不相及不虞君之涉吾地也何故管仲对曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不供无以缩酒寡人是责昭王南征不复寡人是问对曰贡之不入寡君之罪也敢不供给昭王之不复君其问诸水滨也且齐侯之始也以姬之忿而侵于蔡侵蔡得利因而伐楚楚既问罪乃托为勤王之师夫然则测其始志得不谓之谲乎及责楚之罪则为正矣既得其正乃为不谲矣夫晋文公之始也伐原以示信大搜以示礼一战而霸可谓正矣及其天王将狩于河阳君子讥其以臣召君又朝王而请隧王不许焉曰王章也未有代徳而有二王亦叔父之所恶也噫晋之始也正则正矣及其此也臣节何在如此则始虽正今乃为谲矣愚谓圣人之意以齐桓有管仲之佐虽始谲终乃复正故正而不谲矣以晋文公季年无良臣辅弼始虽正终乃复谲故谲而不正矣先师之防不其然乎
　　春秋何以见仲尼之志论
　　子曰吾志在春秋行在孝经夫春秋之义窃尝闻焉仲尼之志未之见也愚也不敏敢试议之夫仲尼生姬周之末处邹鲁之间聚徒三千大阐儒教宪章文武祖述尧舜门墙数仞仰之者虽繁堂奥弥高升之者斯寡故自有生人以来未有如夫子圣者也然有圣人之才而无圣人之位故栖栖然游聘于七十国曾不一遇夫子知道之不行也身之不达也而又覩周道陵夷皇纲絶纽礼乐隳壊彛伦攸斁妖灾因衅而作民俗染化而迁隂阳为之愆度七曜因而盈缩君臣之礼废父子之恩缺君子在野小人升用四裔交争中外共贯幽王以暴虐见祸平王以防弱东迁征伐不由天子号令出于权臣下陵上替僣逼斯甚夫子乃喟然叹曰文王既没文不在兹乎于是因鲁史而修春秋举得失以明黜陟着成败以彰劝戒其恶者不得不贬善者不得不褒阐扬大道用振頽纲故一字之褒宠于华衮之赠片言之贬辱过市朝之挞是以有徳者虽贱而必伸败道者虽贵而必屈附势而匿非者无所逃其罪懐才而独运者无所隠其名斯所谓圣人达而赏罚行圣人穷而褒贬作者矣故知圣人之褒贬所以代赏罚者也观其褒贬则仲尼之志见矣故孝经纬曰孔子云欲观我褒贬诸侯之志在春秋崇人伦之行在孝经斯则其义明矣其后何休以此语序公羊传则变其辞云吾志在春秋而行在孝经也是使后之学者观之稍迷因为之论庶几辩惑者尔
　　何以措刑论
　　夫刑法之制有自来矣然歴代沿袭其制颇异夫刑之用小则禁奸邪大则戡暴乱考诸上古又亦不然夫上古之时世质民淳上布希夷之化俗无争竞之心故结绳而为政画衣而为刑政甚简而民自治刑至薄而人不犯也其后圣人因于天讨遂制五刑上至兵甲下及鞭扑列五等之轻重乃刑罚之大端也自兹以降源流实繁然夏商周之代汉魏晋之朝或以此而兴盛或以此而陵夷其故何哉葢刑者不可久用久用则民残民者邦之基邦基既弱国将若之何斯则其犹兵之不戢将自焚乎其鉴不远在秦皇之世矣然刑之欲措必将有道以抚其俗则庶几于太古之风矣且人之所惧者刑也所慕者化也当主上无为致治革烦之政敦清净之风行仁爱以及下布善教以懐民国泰时阜无远不服葢上之好善民必从之故孔子云为政焉用杀子欲善而民从矣君子之徳风小人之徳草草上之风必偃也又曰善人为邦百年可以胜残去杀矣又孟子云善政不如善教善政则民畏之善教则民爱之善政得民财善教得民心以是而言则措刑之道其用善教乎故周之成康世称其治汉之文景代美其能者葢遵用于斯道也是以周汉之歴祚遐永者亦由是矣今我国家连衡五帝方轨三王股肱惟良朝纲具举民跻富夀之域时返淳朴之风六合晏然四海宁谧中外奉职咸为外臣时平俗泰国富刑清虽周之成康汉之文景固不可同年而语也斯所谓得善教之良术矣
　　尭汤水旱何以不为民患论
　　夫隂阳舛度而水旱失常当其为害未有不因其所由也葢法度失于下则灾变见于上其或上失其道国无其人或谗邪得路而日兴或忠良含愤而被逐或兵甲纵暴而弗戢或刑罚苛刻而无当或土木之工不息或聚敛之法太重由是男怨女旷民不聊生坠于涂炭蹐地无归所以怨愤之气积而灾沴之患作矣歴代而下未或无之而尧汤之朝莫斯为甚一则九载而滔天一则七年而【阙二字】浩浩沃日赫赫流金禾黍荡尽农时靡登而遐迩无菜色上下无离心海内晏然域中清肃其故何哉愚虽不敏窃议斯言夫尧舜之水旱者非政教之所失非寃愤之所致也葢时之所及不可得而移易也然卒不能为患者葢备之有素焉当二时之临御则孜孜求治宵旰忘疲敦清浄之教革苛弊之刑教民勤稼穑之务化下絶浇漓之风赋敛尤薄国富刑清百姓由是阜康六合于焉平泰明哉之谣作乐只之颂兴及其水旱之作沴也而国方富强民方康夀时既隆盛又何患害之能及焉故古语有之曰国无九年之储非国也家无三年之储非家也然而当尧汤富庶之代民俗安阜之时其畜积复何止于九年三年哉是则以九年三年之储畜御九载七载之灾沴不亦可乎而又畜于稔嵗济于凶年此治国之大术尔抑又洪范九畴以农为本良以食者民之天民者邦之本食足则民盛民盛则邦兴如此则纵有灾沴患将奚为聊举斯一隅则其他可知矣
　　进无为而治论
　　臣顷因奏事亲闻徳音谓古称无为而治当先有为而致无为臣虽即时仰对曰虞舜垂裳而治者亦皆先有为而后无为诚如圣意臣退而伏思曰陛下有尭舜求治之心而臣愚无臯防致君之术夙夕惭惧启处不遑又以奏对之际蹇讷未周谨寻前典所述虞舜之徳着于简牍仰尘鉴观庶几愚忠上禆圣政仲尼曰无为而治者其舜也与夫何为哉恭巳正南面而巳先儒之解以谓任官得其人故无为而治考于虞书则舜之治也流共工于幽州以其心狠貎恭足以惑世也放驩兠于崇山以其掩义隠贼党于共工也窜三苗于三危以其贪冒食货崇侈不才也殛鲧于羽山以其顽嚚傲狠治水无功也四罪而天下咸服兹所谓去邪不疑而罚当其罪也于是询四岳以谋政治辟四门以求众贤明四目达四聪以广视聴于天下命禹作司空以平水土弃为后稷以播百谷契作司徒以敷五教臯陶作士以典五刑垂作共工益作朕虞伯夷作秩宗以典三礼防典乐以教胄子龙作纳言出纳朕命惟允既命以官因戒勅之曰各恭其职乃能立天下之功然后三载考绩三考黜陟幽明庶绩咸熈兹所谓任贤勿贰而官得其人也夫明四目达四聪去四防命庶官其勤至矣得不为之先有为乎及夫庶绩熈熈天下服垂衣裳正南面而已得不谓之后无为乎臣究观经史之载舜之至德也有大功二十举十六相去四凶也十六相谓八元八凯稷契臯防之伦去四凶则朝廷无奸邪之党举十六相则左右皆贤哲之辅如是而天下不治者未之有也故后世圣帝明王莫不劳于求贤而逸于致治劳于求贤则先有为也逸于致治则后无为也恭以陛下绍祖宗之丕基行尧舜之至化黜邪远佞去四凶之志也求贤审官举十六相之意也然而一日万务尚劳宵旰兹乃臣愚不称职之效也臣以为方今之务正在谨守祖宗之成法使爵赏刑罚不失其当耳爵赏当则奸邪无功者不敢侥幸而希进刑罚当则贵近有罪者不敢请求而苟免纪纲正而朝廷尊号令行而天下服如此则陛下高拱穆清之中无为而与虞帝比隆而下视三代之盛矣















　　潞公文集巻九
　　钦定四库全书
　　潞公文集巻十　　　　　宋　文彦博　撰表启
　　谢奏陈濬河等事不当特放罪表【北京】
　　臣某言今月三日准中书劄子以臣奏陈濬河事不当奉圣防特放者自天有命局地无容恩厚如春感极以涕臣某中谢臣忝縁薄艺蚤防熈辰被任最隆举时鲜比竭忠图报始思谢国之深析理乖方终致论事之过既从吏议合置严科仰荷圣慈特从善贷斯葢伏遇皇帝陛下尧仁广被汉度兼容寛假老臣矜怜旧物敢不氷渊在虑益慎于所为山岳戴恩尚期于有补
　　谢男贻庆换授文资及章服表【元祐元年】
　　臣某言伏防圣恩除臣男供偹库副使兼通事舍人同勾当军头引见司贻庆充奉议郎尚书都官员外郎并赐绯鱼袋者仍覩吿词谓臣弼亮三世粗有防勤以愚乞换文资特擢宠命举族知幸受恩若惊臣某中谢窃以朱绂身章文昌郎位皆为殊选悉禆非才仰戴邱山如临渊谷此葢伏遇陛下仁深育物道广纳荒既不弃于葑菲亦兼録于阀阅致兹防陋过有忝尘敢不严以效忠勤于从政力着涓埃之効仰酬覆帱之私
　　温卷啓
　　某啓近者辄贡荒芜仰尘藻鉴饰倭傀之鬼强见于南威崇培塿之邱敢希于东岳葢非知量是谓黩尊在愧腼以良多实尤戾之莫逭必谓对咸池之下罔听庸音投苦海之中姑务大噱岂意某官不遗末学特録下材虽则赋谢太冲获张司空之叹赏文惭僧孺得韩吏部之振扬剪拂增荣頋盻倍价重念某悛悛甚鄙碌碌非能至于窥阙里之崇墉跂龙门之峻坂实霄壤之有隔亦秦越之甚遥抑又安世当年未识车中之半面鬷蔑此际亦无堂下之一言幸防某官靡间孱防俯加诱掖方愧仲由之率尔无所取材宁期夫子之循然不与其退何兹善遇允谓非常固当益励于进修所兾不辜于贲奬铭肌刻骨敢忘咳唾之恩堕胆抽肠少谢羽翼之赐过此以往未知所裁
　　又
