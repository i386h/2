<!-- { "loadSidebar": true } -->
　　寿圣东灵寺天台教院教院者肇修于天台六年涉二纪而告备焉基自讲师光瑞而成于今阇黎梵崇佛舎中严讲堂后邃学徒闻而至者无虑百数嵗比不登邑民艰食崇师患无以赡学徒则每推施利之应巳有者悉归之众犹不能给也然而人皆知崇师之能导矣于是僧道贤率诸檀信等买田二百一十畆永为常住供崇师感檀越之厚施也则欲镵石刻其名衔而属为之记予谓吾儒言人情者圣王之田而举修礼陈义讲学本仁以为耕耨播植之喻至于佛说福田亦不过种诸善根而已合而言之其理一也夫方寸之地人皆有之果能极精进之力以致穮蓘芟欲恶之萌以絶萑苇则信善之心生焉可巳也充信善之心无施而不可则所以为利益者广矣且众生以爱故入生死由于爱境有逆有顺而生喜怒造种种业所谓情田福田者于此荒芜矣展转六趣至千万刼本所从来惟有一爱更无余病佛大医王对病为药唯有一舍更无余药常以此药而治此病如水救火应手当灭故当世导师必破人爱欲之萌而起人喜舍之意使人皆知情田福田之说而内自得焉则彼区区在外者何足靳邪况夫檀则能施越则能度生死是诸檀越充信善之心以舍施则将絶爱境而脱生死矣予故言情田福田之利益而归之于导师之救病也
　　寿圣东灵寺在县治西北梁大同中建唐嗣圣二年为中兴寺旧在吴县界神龙元年赐今额移于此宋熙宁元年重修有子院曰延福端平中重建今城隍庙即其地也
　　顶山龙堂记　　　　　　　皮日休
　　礼山林川谷邱陵能出云为风雨见怪物皆曰神礼之宜矣常熟泽国也风雨怪物日作于民祀之则民被其利汝南周君为令之初夏且旱祷于顶山之潭上雨果应于是命工肖其象为宫以防之着之于典以洁其祀连嵗以穰春秋书雩勤民之祀也日休嘉其勤民故书
　　重建龙湫亭　　　　　　　王同祖
　　海虞于吴钜邑也陈州沈公以名进士出宰期月而政成三年而化大行威爱并敷允让咸则优优瞿瞿惟直谅是崇惟恭慎是秉凡境内名山大川以暨羣祠厥有禆于民载在令典者公躬事禋望惟寅罔有弗秋惟虞山之西北曰顶山有龙神祠自天监始代着灵异春秋水旱雩畛礼有加焉务民义也祠旁上方院中涵方池曰龙湫水清莹可鉴无旱涝盈涸实龙所窟也宋令赵崇惠秋旱即湫祷雨輙应乃构亭翼湫之上以介神贶后数更除葺嵗久隳圮不复存矣丙申春沈公以嵗事祼献于祠睹遗址俨然咨嗟警惕曰龙神之灵能为民御灾捍患祀典所饰亭之建所以事神事神所以为民也今废不治曷称所以事神为民之意乃召见邑耆旧王君澄曰亭不建则慢神建则劳民慢神劳民令胥惧焉奈何尔邑之良父老也其图之澄曰敢不式克钦承以事事乃独任其役以故亭翼湫善崩矧湫既龙所窟翼之使山泽之气郁而不宣非宜也爰度湫之北得隙地营之为坚永计亭作于是嵗某月某日浃旬而成夏秋之交甘防应时逺迩欣畅佥谓公之诚感召之也王君于是诣同祖属记其事曰庶以彰公勤民意也窃惟古人善政往往于令见之何也令之职最为亲民其所施为举措无据传下逮輙响应焉是役也严祀事以重民社不为凟鬼兴义举以纾民力不为伤财沈公循良惠爱及民之政可槩见矣夫岂不足以感召神贶哉同祖居邻邦亦与被河润之泽乐闻是举之成且重王君之好义也故为之记嘉靖十五年仲秋望前进士翰林国史编修文林郎昆山王同祖书
　　留题顶山僧居　　　　　　范仲淹
　　吾师仁智心隠然一山起中有白龙泉可洗人间耳平湖数百里爱兹山水音结茅三十年不道日月深笑我名未巳来问无端理却指岭邉云斯焉赠君子
　　顶山　　　　　　　　　　周霞賔
　　路转青枫径泉通古石桥规模灵隠小景象上方遥书壁藤牵袂寻源艸没腰每懐登览日东海暮生潮
　　同前　　　　　　　　　　防凖
　　雨歇黄梅后秋生麦熟前偶同金马客来访玉龙泉竹叶一尊酒榴花五月天不妨扶拄杖行到白云邉顶山夀圣禅寺在顶山之麓梁大同三年石使君舍宅为之因名顶山院宋治平四年改顶山夀圣院后改今名
　　送安公归顶山瑞石庵　　　　王琪
　　谈空一纪余重出访岩居身是汾阳嗣囊惟郭璞书公侯倒屣后泉石结茒初山顶收榛栗经秋信莫疎
　　中峰　　　　　　　　　　林逋
　　中峰一径分盘折上幽云夕照全村见秋涛隔岭闻长松含古翠衰药尚防薰自爱苏门啸懐贤事不羣
　　同前　　　　　　　　　　王伯广
　　蹑径登高亭天逺不敢局疎帘卷危檐飞泉漱寒玉江横缟带明山隠螺髻緑啼鸟破长烟百里在举目云回猛虎啸清风绕岩谷飕飕入青松古淡琴一曲倚阑更凝望斜阳上修竹欲去更迟迟胜槩那可足
　　瑞石庵中峰寺俱在顶山
　　福山大慈寺访僧不遇　　　黄清老
　　欲扣禅关未有诗满山空翠湿人衣竹间倚杖到西日试问白云归未归
　　鹫岭云深杖履幽竹风松影共悠悠何人分得僧家榻坐防南山一片秋
　　大慈寺　　　　　　　　　杨子器
　　朝来骑马入禅闗万顷沧江指顾间芳艸青青春雨歇长松落落暮云闲仙家谁道无蓬岛尘海人言有福山分付老僧休出院居然北往又南还
　　同前　　　　　　　　　　徐濙
　　上方突兀拥层楼竹影扶疎曲径幽花栁年年几春事乾坤日日此江流半窓月色中宵梦千里乡心两地秋抚景只应开口笑牛山何必泪盈眸
　　同诸君子逰大慈寺　　　　徐有贞
　　冒雨冲风泛防舟共君载酒七峰逰海门东望天连水江市西来树隠洲喜有钱刘新制作能无王谢旧风流登楼莫谩题诗句留与山僧作话头
　　大慈教寺在西北四十里福山镇梁太清元年僧普明建天监中又为法水院宋大中祥符元年改今额相传海中有巨木出没波中诸寺求不可得大慈祷而得之遂以为栋名泛海梁元燬国朝洪武初僧善持重建
　　胜法寺　　　　　　　　　孙应时
　　古刹精庐隠茂林断云疎雨正秋隂黄花又见一年事枯木依然千嵗心病酒未能忺独酌懐人无与共清吟僧窓梦觉钟鱼静聴彻寒蛩语夜深
　　同前　　　　　　　　　　李光
　　舍南舍北竹千竿镜净无尘碧玉寒中有老人清似水晩来相对倚防干
　　逰胜法寺兼简深公　　　　陆绾
　　道傍有古寺岿然耸梅林迩来衣褐徒包祸嵗月深埋伏狡兔穴啸聚恶木隂安得智慧劔力斩奸邪心吾师曹溪流所在人依钦郡邑两交疏来发云雷音初如碎瓦砾乃见真球琳瞽者破其瞽瘖者破其瘖有若鸾凤巢无复防枭禽嗟予困吏役海防宜投簪扁舟扣船户清风满衣襟高论松桂间为师挥玉琴
　　胜法寺在梅李镇唐元和中阎将军舍宅为寺院乾元元年置离火宅寺晋开运中改为境宁宋大中祥符元年赐今额至和初更名禅院阎将军今为寺中伽蓝神颇着灵騐人有移家以居者必有蛇蚖见箱箧牀席间寺之东即将军墓也嵗时寺僧设蒲馔祀之西北有洗马池池侧有小冡葢其剑甲所藏也寺废五十年国朝嘉靖中僧某人重建于故处
　　与友人维摩寺小饮　　　　王鼎
　　暂依禅榻息尘机墙外东风昼掩扉欲上高峰寻旧迹轻衫短帽不禁吹
　　维摩寺　　　　　　　　　钱仁夫
　　蔓草芊芊没寺门墙根残刻巳无文败檐犹滴夜来雨高树尚屯窓外云佳境故容僧管领禅床时许客来分传呼且莫穿空谷下有松间饮鹿羣
　　维摩寺在虞山上宋隆兴元年僧法运建
　　游智林寺　　　　　　　　李光
　　扁舟来访小丛林花木通幽院落深旋拂胡牀成午梦闲持贝叶动秋吟竹声瑟瑟生虚籁山意峩峩入素琴更喜老刚能防事手携炉铫自相寻
　　智林寺在李墓村唐乾元元年建初名永安宋大观四年为犯宣祖陵改今额寺旧在地名冈身后以钟声不闻于近而闻于李墓遂徙于此异僧了通尝居之
　　游鸷山寺　　　　　　　　徐恪
　　香刹藏深紫翠坳岩亭长见薜萝交翻经叶上虫书字挂衲枝头鸟寄巢谁似金仙留赐带先参玉版向斋庖日斜茶臼林间响疑是松门过客敲
　　鸷山法轮寺在县西四十五里鸷山南麓
　　养疴白雀寺　　　　　　　王宠
　　香雨洒金沙轻隂蔽日华山蒸飞殿霭海润簇楼霞地僻偏喧鸟林深尚落花载窥清净理牵志梵王家
　　宿白雀寺
　　木鱼声起梵音长子夜焚香礼道塲病客斋心浑不寐万縁都扫事空王
　　繙遍华严防巻经殿堂突兀带春星此身已集禅林侣破衲枯藤野鹤形
　　白雀寺在县治北三十里僧如瑶建
　　吴江圣夀寺　　　　　　　罗处约
　　渔翁沙鸟傍回塘携杖闲吟绕寺廊逺岫不离青草渡片帆时过緑苔墙风狂林木生清籁日暖涟漪动画梁张翰思乡应有意几多屏障水为乡
　　同前　　　　　　　　　　王禹偁
　　松江江寺对峰峦槛外生池接野滩幽鹭静翘春草碧病僧闲说夜涛寒晨斋施笋惟溪叟国忌行香只县官尽日门前照流水濯缨无便泪防干
　　吴江圣夀寺九日冩懐　　　徐衍
　　自笑覊縻作楚囚登高谁复共清游黄花篱外无人至白酒尊前有客愁世事浮云俱滚滚禅心流水两悠悠轻裘肥马徒为尔得似烟霞一钓舟
　　圣寿禅寺在县治西北延夀坊故名北寺吴赤乌间建梁开平间改兴寳院天福七年重修宋天圣三年赐今额淳熙三年重建陈武子记
　　报恩寺风雨与张宪聨句　　高启
　　盲风簸天兴【宪】冻雨翻海防鱼虾落半空【启】蛟龙鬬中野势吞九河黄【宪】功润千里赭怒疑决沙囊【启】振讶欲摧瓦横行天兵驶【宪】大笑电女哆乾坤发生多【启】道路暍死寡潦涨涌涛川【宪】旱去灭烟野谷号竟谁嘘【啓】木撼不自把必变其圣乎【宪】弗迷维舜也隂岑气如炊【啓】高叶声苦打阳乌韬不见【宪】干鹊噤皆哑重翳晦复明【啓】余防歇还洒虽恱灌园人【宪】应愁渡江者侍玉笑楚赋【启】及我惭周雅避思泰山颠【宪】战忆昆阳下既霑想大田【宪】广庇思巨厦桔槔向晩停【启】纨扇未秋舍乱号官私蛙【宪】莫辨来去马卧惊浪喧耳【启】归恐泥没踝勿忧卷茅屋【宪】且喜憇兰若民期嵗有登【启】国荷天锡嘏沛泽宜载歌【宪】斯篇试姑写【启】
　　宿庉村报恩僧院　　　　　朱存理
　　野寺荒烟暮色苍偶来一宿照公房秋深客里知何夕年少僧中有此郎漫説江乡鲈正美试行篱落菊初芳安排诗句归航上白鸟沧波引兴长
　　报恩寺在二十七都唐大中间頋文通舍宅建
　　无碍院牡丹　　　　　　　宋和仪
　　霜气棱棱草木穷花王忽绽曲防中鲜妍首作三吴瑞裁剪何须二月风芳艶巳依银色界清香不断白莲宫出羣品格无双誉珍重人天造化工
　　题月禅师方丈　　　　　　蒋堂
　　我到云房是有縁坐移莲刻聴禅诠江邉异日人应记吏部曾来见大颠
　　阻风宿吴江无碍寺　　　　陈基
　　龙伯留人暂舣舟偶过西寺得诗流僧窓烟景五湖晩泽国雨声三月秋我欲弃官来钓雪谁能作赋共登楼此身何日都无碍共向毘卢性海逰
　　无碍讲寺在常乐坊西故名西寺梁开平间僧本遂建晋天福七年赐额华严贤首讲寺吴越王尝浴于此故名无碍浴池犹存
　　潮音堂诗　　　　　　　　张景修
