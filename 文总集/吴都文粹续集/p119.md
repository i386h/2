<!-- { "loadSidebar": true } -->
　　天地阖辟运乎鸿枢而乾坤为之户日月出入经乎黄道而卯酉为之门是故建设琳宫摹宪象外则周垣之聫属灵星之横陈内则重闼之划开阊阖之彷佛非崇严无以备制度非巨丽无以竦视瞻惟是勾吴之邦妙之观赐额改矣广殿新矣而三门甚陋万目所观譬之神威仪未备一身之内强弱弗侔非欠欤观之徒严焕文深念前功是究是圗时则有夫人胡氏妙能捐其簪珥给其资用爰壬辰之纪嵗亟先甲以庀徒曽几何时悉更其旧翚飞丹栱檐牙高矗于层霄兽啮铜镮铺首煇煌于朝日大庭中敞峻殿周罗可以树羽节可以容銮驭可以陟三层之坛可以通九闗之奏可以鸣千石之簴可以受百灵之翰气象伟然始与殿称于是吴兴赵孟頫复求记于陵阳牟巘曰土木云乎哉言语云乎哉惟帝降惟皇建极因人心固有与天下为公初无颇僻无充塞然或者舎旧而求诸逺既昧厥原欲入而闭之门后迷所向孰谓抽闗启钥何异摘埴索涂是未知之又损之又损也夫始乎冲漠者造化之枢纽极乎中庸之阃盖所谓防归之极所谓众妙之门庸作铭诗具刻乐石其词曰
　　天之牖民道由大路未有出入不由于户而彼昧者他岐是骛如面墙壁如弗瞩故脱扄剖鐍孰发真晤乃崇珍馆乃延飚驭闬闳洞启端倪呈露囘达民迷有赫临顾咨示羽属一尔志虑隂阖阳辟恪守常度
　　苏州府妙观重建弥罗寳阁记
　　胡濙
　　正统五年秋八月望日兵科给事中郭璘礼部司务陈珪率道士张宗继不逺数千里赍姑苏道纪司都纪郭贵谦副都纪吕志清防状谒予南宫徴记按状苏州府在城妙观创自晋朝名真庆道院唐更名开元观宋赐额天庆观高宗御书金阙寥阳之阁揭于殿端光荣罕俪有蓑衣何真人寓居其中能愈人一切诸疾灵迹顕着孝宗召赴行在眷赉甚厚人咸倾向郡守陈岘命羽士募縁増崇修建雄冠诸郡寳祐景定间住持严守柔蒋处仁重加修饬施以防楯元至元间黜天庆之号而改今名道士严焕文张善渊复为修理时左辖朱文清大捐帑廪以相其役由是穹门邃庑奥殿巍阁杰出吴中元末至正间燬于兵燹迨今百有余年殿堂廊庑渐次修建率皆完美惟弥罗寳阁工费浩繁久虚未建诚为缺典宗继乃募众縁遂为创始正统三年廵抚侍郎庐陵周公恂如郡守南昌况公伯律因嵗旱率耆老命都纪郭贵谦祷于其观遂获甘霖二公暨阖郡吏民咸欲修堕举废戮力同心侍郎郡守首捐俸资以兴复为己任委都纪郭贵谦鸠材庀工贵谦先令化士尤真张养正至镇江市木筏从扬子江归遇大风冲散化士仰天告曰买木盖造弥罗寳阁供奉玉帝今木冲散不存斯阁莫能成就顷间风恬浪静忽覩帝见于云端化士惊愕再拜至孟渎河口木皆先集举无漂遗众咸骇叹不胜忻感归以白于贵谦转白侍郎郡守罔不惊异悚敬二公为之益力今年夏厥工告成复霤重檐金碧辉焕极其壮丽威仪像设严奉惟谨谓不可以无纪神明显应之灵与夫侍郎郡守作兴之绩用垂示于久逺也予惟有虞肆上帝成周禋祀昊天而道家者流制为寳阁防奉玉帝寔为虞周同一尊事之礼今其阁既成而请记于予又安得不深喜乐道而奨与其能乎是以为之记而不辞俾归勒诸贞珉庻几来者知所崇重而祗事于无穷焉
　　重修东岳行宫记　　　　　　黄省曽
　　东岳之庙国典在泰安为専祠拱城杰殿焕甲埏海盖自封禅告成以来宗崇久矣然而道家者流以兹岳天孙也万物肇始知生算之修短而陶隐居真诰着曰东卿司命统括万神折冲羣灵者张説颂云泰山受天官之名总人灵之府皆斯防也以是洞真之教错布郡县岳庙与之俱流虽济南且别有行宫矣在吴郡者则建妙观左观晋之真庆道院也歴世因之正统中郡守况公详神长民旱而作祷曰山川出云莫大于羣岳乃吁行宫嘉澍其应遂以禄资率歆僚武造五岳楼于宫后而宫之熈饬则成化中监察御史郑公郡守刘公感岳梦而成之者也是时宫之羽士韩执中寔启其绪二传至张日新幼占宫籍近嵗悟之师不作张莫之风斯冺阙颓牖陨日新悯然凄恻清修斋诵以祈光拓嘉靖己丑里旧葛柟怀谦白之徳慕松乔之胜戾止丹居载兴防肃感其凋废昌言乐相创施金钱兼募众善罗积三载甫克首工或改或仍斟营夙夕凡宫閍前殿内寝楼庑皆材良貌严及附祀于宫一切神宇亦奠座饰像若防始然冶钟一悬为晨夕祝厘之节炉若干求永厥奉始于壬辰四月十六日讫于甲午十五日诸工计三万二千有竒皆日新与柟之劳绩也葛之友管恩时同预厥事宫成乃请记于山人省曽告之曰今宫之成也惟尔勳矣若知所以绵引之术乎亦惟精三一探象先以道徳为父以太和为友毋借仙事为赀阶毋移方门为大宅则秽肠可緑佛髓行素紫旄之秉华旙之从玩寳之谈将降于尔之庭矣岂但荘严而己耶日新曰谨闻戒矣不敢为岳神凟遂书贞珉永耀来祀俾可翘遡高轨而景承之焉嘉靖十三年十一月望日吴郡黄省曽撰长洲章简甫书并篆章仕刋
　　重修清真观记　　　　　　俞贞木
　　钱塘黄孤山真士蚤嵗喜道术方药南游闽越北上燕赵晩止苏城苏人严徳昭者抱痼疾因筑室建清真坛奉北极元武真君冀遇医愈疾闻真士医者多着灵騐求疗治之而其疾随愈乃舍坛以真士主之于是募縁重剏建殿宇广其庐舎真士故崇安灵寳道士时其师潘雷鉴翁适自崇安来遂延之以开山焉三十八代天师为题其额曰清真道院仍建丹房售药以给伏腊计既而翁与真士皆高年终其弟子永嘉陈君正孚与其徒陶君希仁又加修葺遂以状闻于教大宗师乃移牒集贤院改今额为观云粤自潘黄二师开山于元之皇庆间以甲乙住山于是希仁求嗣道者得三人焉曰程安道曰冯本原曰杨处静及乙巳之嵗观毁于火安道以售药资粗创未完丁未之嵗而安道又委蜕迄今洪武庚申本原与处静同心协力重建大殿山门两庑塑真君与侍从像以明年九月讫工求予为记夫老氏之学以清净为宗其论谷神牝乃曰绵绵若存用之不勤则修炼之微防存焉至抱朴子着内外之篇陶隐居注本草又皆发明药石服食之秘然药与道术相通修真济人一也孤山既以医鸣而苏城之人无逺迩少长咸称黄孤山道观之药之神自兹以往其诸弟子相传虽无恒产而嵗积药金有余至本原处静悉倾槖中所有以新其观宇可谓善于继述者矣噫古之列仙虽与世和光然往往冺其迹今孤山乃能传之后人俾守其业而本原处静又能兴复之而不坠且追继开山之劳绩念继承之不可不任其事故又磨石刋之以示永逺是不特将以贻于后人抑亦有光于其教矣本原名宁高年清修退藏弗耀处静名守中端慤守道阐教今为道纪司副都纪云
　　清真观在妙观东元皇庆元年道士黄孤山卖药吴城以所得药资创建武夷潘雷鉴开山初为道院至正间始赐今额为观周伯琦记洪武中废永乐中重修
　　福济观新建祠宇记　　　　　徐有贞
　　苏州之干维有灵宇焉岿其山峙翼其翚飞杰出乎阛阓之中而超出乎埃壒之外者所谓福济观也观之创自宋淳熈初旧名岩天道院院有真士陆道坚者尝与省榦王大猷设云水斋于此感防纯阳吕仙翁授以神方大猷子孙至今传以济生元至大间继道坚者叶竹居以申请得观额竹居后王无伪邹道安继之所营为尝盛矣迨元之季国之初洊经兵燹数十年来无能继者风摧雨剥旁侵中陊寖以敝败于时卧云炼师郭君宗衡寔来主之宗衡出自玉峰士族而学道冶城西山初师朝天提举陈渊黙继师长春真人刘渊然清微灵寳净明神霄诸法之传游居两京侍伺行宫久之及领是观额顾而笑曰主张是纲维是而使敝败若是前乎吾者往矣后乎吾者谁欤然则吾其可以但己乎乃言于郡守况侯伯律首复观地之侵欺于旁人者用其法为人禬禳祈禜得佽助焉慎入约出鸠工庀材以渐经营中建天之殿为祝厘所旁作翼宇二一以祠纯阳及南五祖北七真一以祠长春诸师自三门两庑暨库庾庖湢毕饬其法中所宜有者像设暨钟鼓笙磬毕具又樊之树之有池有岛蔚然为城市山林宗衡乃集其徒以言曰吾闻之吾师吾道之所寳者三慈也俭也清净也是吾教所宜然也今吾徒从事于斯其必寳吾之清浄以养吾之真寳吾之俭以养吾之身寳吾之慈以养吾之人庻乎其可耳吾又闻之儒之君子民生于三事之如一是世教所宜然也今吾徒出乎家而度乎世于君亲莫之致力矣将惟师事是嗣而师复迁化如致力何惟是晨而香夕而灯致精诚以慰荐吾师若吾亲之灵以祝吾君之厘事庻乎其可耳且吾之观谓之福济吾徒将何修而可以称是名乎尝试思之夫祝厘者盖祈乎天以祐乎君将以一人之福而敷锡乎天下以福乎亿兆之人者也其所济可谓博矣盍亦修吾清净致吾之精诚以从事于斯乎虽然吾虑夫后之继吾事者之或怠且忘也愿从君子乎图之遂因予伯氏以请记予谓宗衡游方之外者也而予游方之内者也夫道不同不相为谋予何以为宗衡谋哉然以君子之道而处其中亦惟审夫义理何如耳彼诪张为幻者固予所弗与矣若其为言几乎义理者亦安得不与之也邪予于是乎为宗衡记之
　　过福济道观访炼师郭宗衡　　刘铉
　　炉出龙涎向我焚仙翁留客意殷勤紫箫声起招黄鹤石榻光浮卧白云昼日风雷宣帝令夜坛星斗焕兵文于今虽有笼鹅在谁冩黄庭似右军
　　福济观在城西北隅宋淳熈间道士陆道坚建名岩天道院道坚尝与省榦王大猷设云水斋于此感防吕仙翁授以神方大猷子孙至今传以济人元至大间道士叶竹居奏赐今额元季兵燬正统中道士郭宗衡重建徐有贞记
　　清防道院三官阁碑　　　　　都穆
　　姑苏清微道院在郡治西宋端平中建于法师余灵山至国朝永乐初而废里人成普者募縁重建宣徳丁未妙观道士王嗣先主之正统丁巳嗣先益广其地建阁五楹奉所谓三官神者逾六十有五年为治辛酉阁四楹倾壊风雨莫庇院之道士王源清何惟荣募縁新之又谓斯院自端平至今歴年虽逺然未有文以纪颠末乃来请予将刻之石以示其后人予尝攷汉有汉中人张道陵与其子衡造符书于蜀之鸣鹤山制鬼卒祭酒等号分领部众民有疾者俾书其名及谢罪之意一上之天着山上一薶之地一沈之水谓之天地水三官至衡之子鲁而其术益盛则三官之名盖昉于此后之道家创为土木之像饰以冠服俨然南面以为寔有其神由是闾巷细民往往趋以祈福夫道家祖陵以为天师今若此无乃背其师之説乎虽然天下之事多出于袭而其袭之之久虽有智者莫能卒变势则然也故今为道家者亦惟谨守其传以事焚修求无坠而己矣是阁之坏殆非一日置而不修则无以祝圣厘耸人望非主之者之责乎源清惟荣是举其费颇钜而且当盛夏之日身亲其事不惮劳苦可谓有功于院者矣因不辞而为之记并系之以诗曰
　　姑苏为邦多老氏宫有若清微翘然其中由宋逮今久歴年嵗莫为之先后何以继惟兹层阁穹杰洞明四檐翚飞势凌紫云神休是祈圣厘是祝朱槛一慿万象森目风摧雨剥旧观莫还爰有真士植仆补刓焕焉聿新煌丽逾昔邦人来游无不啧啧稽之道家其宗无为曰清曰微一而靡他矧兹阁者超乎物表八窗玲珑纎埃莫扰圣凡同归其患勿脩人而防昏盍媿羽流刻我斯文置阁之右庻几后人永永其守
　　清微道院修三元阁募縁防　　朱存理
