<!-- { "loadSidebar": true } -->
　　胡西曹示顾贼曹　　　移居二首
　　时运　　　　　　　　始经曲阿
　　巻四十二　追和陶渊明诗六十首
　　读山海经十三首　　　还旧居
　　止酒【并引】　　　　　　西田获蚤稻
　　下潠田舍获　　　　　使都经钱谿
　　赴假金陵夜行　　　　拟古九首
　　戴主簿　　　　　　　怨诗示厐邓
　　刘柴桑　　　　　　　与殷晋安别
　　田舍始春懐古二首　　停云
　　劝农　　　　　　　　杂诗十一首
　　连雨独饮二首　　　　王抚军座送客
　　荅厐参军　　　　　　桃花源【并引】













　　钦定四库全书
　　施注苏诗巻首
　　原序
　　宋序
　　注苏例言
　　正注正伪
　　注苏姓氏
　　赞
　　勅
　　本传
　　墓志铭





　　钦定四库全书
　　施注苏诗序
　　古今诗人之总萃唐则子美宋则子瞻顾两家笺注之难前軰屡言之先大人常取杜诗千家注疏瀹剔抉殚二十年之力屡易稿而后成宋中丞漫堂先生为序以行世若东坡诗注惟永嘉王氏之书盛行而踳駮迭见识者讥焉余少时读渭南集知有吴兴施司谏所注苏诗毎购之而不可得意当世巳无其书独时取放翁序读之因以窥见作者用意之深与后人发眀之不易而司谏之书愈往来余心矣漫堂获宋椠本于吴中旧家其间阙轶凡十二巻乃属门人子弟订补之尽抉永嘉之瑕纇而亦间采其菁英以助施氏之阙遗余读之心开目张为之狂喜盖施氏体宗编年一洗永嘉分类之陋而援引必著书名诠诂不乖本事又于注题之下务阐诗防引事徴诗因诗存人使读者得以考见当日之情事与少陵诗史同条共贯洵乎其有功玉局而度越梅溪也漫堂宏材博识儒雅风流翘然为今代之子瞻画防凝香赏奇汲古独与眉山旷世相感宜其睠睠于是书而余亦得见所未见以偿夙昔之防不诚厚幸哉后之学者因注而得其诗因诗而得其人毋沾沾焉考尔雅之鱼虫拾离骚之香草为夸多鬬靡之具也夫少陵自许稷契志不忘君东坡忠规谠论挺挺大节其人皆百世之师光焰万丈不可磨灭所谓诗外尚有事在者资其言语文章以为髙山景行知注之不可遗兼知注之不可泥则两得之矣斯固曩者先大人读杜之微意而亦今日漫堂先生表章苏氏之盛心欤余承命获与挍雠窃幸挂名其间为序其大槩如此若夫补亡订误援据精核则毘陵邵子湘之力为多云康熙庚辰上巳日阳张榕端序



　　施氏注东坡诗四十二巻镂版于宋嘉泰间世之学者往往知有其书而流传絶少商邱公购之数年従江南藏书家得此本又残阙仅存三十巻是书巻端题吴兴施氏吴郡顾氏而不著名而序文目録又阙故览者莫得其详也其后得陆放翁所作施注苏诗序有云施宿武子出其先人司谏公所注数十大编属某序又云助之以顾子景繁之该洽又按文献经籍考载司谏名元之字徳初其注诗本末与序合又防考郡邑志及它书而三君之名字乃灼然亡疑商邱公幸是书之存而惜其残缺也进门下士邵长蘅属以订补为之缀阙正譌芟芜省复而所为四十二巻者犂然复完可版行闻之昌黎言用功深者其收名也逺故夫文章之士仰面屋梁搯擢心肾防幸得自表见使有身后名耳及观施氏父子萃数十年心力成是编其用功不为不深而垂四百余年若灭若没其姓名亦且従狐狸猯狢吻中抉而出之而厪厪不泯盖其传之之难如是而注苏之割裂纰缪如世所传永嘉王氏本其出施氏下逺甚而顾得行世岂亦有幸不幸与然而书之不足传者虽幸而见称于人譬之秋潦汪洋儵归乌有而其必传者或忽于近而贵于逺或晦于昔而大显于今虽经虫齧蠧蚀之余而若有物焉冯之不可磨灭注一家诗之兴废其微焉耳然亦有可感者是编出吾知其必将焯然与东坡诗并垂久逺无有能起而盖之者矣康熙己夘孟陬六日毗陵邵长蘅题








　　物合于性之所近而事常成于力之久且勤水湿火燥钩曲直各従其类而要皆性之所近以相合也物之于人不类也是故鹿骇毛嫱鱼避骊姬其类殊者其性殊人之于人类巳然且邪正杂糅若白黑冰炭之相反非性使然耶予自龆齿时闻长老言苏文忠公之为人心窃慕效之及就傅读公传向往逾挚甞图公像县座右而貌予侍其侧稍长徧诵公集然嗜有韵之言尤深其始筮仕得黄州倅又幸与公同乌虖岂非天哉公诗故有吴兴施氏元之注四十二巻元之子宿推广为年谱而陆放翁序之宋嘉泰间镂版行世其后罕流传予常求之数十年莫能得及抚吴又数数购求始得此本于江南藏书家第阙者十二巻乃属毗陵邵长蘅子湘订补且为之芟复正譌而佐之以吴郡顾嗣立侠君洎儿子至其续补遗诗四百余首采摭施本所未备别为二巻则以属钱塘冯景山公为之注先是永嘉王氏有苏诗注三十二巻行世颇久然有三失分类则陋不著书名则疎改窜旧文则妄诚如子湘所言加之俗本相沿淆譌多有兹编出而王氏旧本可束髙阁矣凡人喜磊落者薄虫鱼之注矜博雅者搜毕方鼮防之名二者异趣而予于苏诗注则非是之谓盖以既慕其人则嗜其言既嗜其言则索其解解必求精精必正缪将使世之效法公者因解而得其言因言以推其心凡忠言嘉谋丰功亮节之大端胥于是乎识而祈向不逺矣昔贤可法莫不皆然独公诗乎哉而予特其性之近者尔故殚精力积嵗时完残补阙使施注防亡而复显殆有天焉以玉其成而亦不自知其久且勤如此也乌虖迹公生平自嘉祐登朝歴熙宁元丰元祐绍圣三十余年间论新法羣奸投荒锢党防蹈不测而矢其孤忠百折不回读公诗自可知其人而论其世则予又将以是注为糟醨也康熙己夘夏五商邱宋荦序


　　注苏例言【十二则】
　　邵长蘅子湘纂
　　诗家编年始于少陵当时号为诗史少陵以后惟东坡之诗于编年为宜常迹公生平自嘉祐登朝歴熙宁元丰元祐绍圣三十余年其间新法之废兴时政之得失贤奸之屡起屡仆按其作诗之嵗月而考之往往槩见事实而于出处大节兄弟朋友过従离合之踪迹为尤详更千百年犹可想见故编年宜也吴兴施氏生南宋之初去公之世未逺其诠订先后颇为精当巻端数语厪识大略不屑屑排纉年月如黄鹤鲁訔之编杜取讥后世识者谓自有苏注来防称善本云
　　施注佳处毎于注题之下多所发眀少或数言多至数百言或引事以徴诗或因诗以存人或援此以证彼务阐诗防非取泛澜间亦可补正史之阙遗即此一端逈非诸家可及
　　施氏注苏原厘四十二巻世传之者絶少商邱公购得宋椠旧本阙十二巻仅存三十巻而虫蠧腐蚀脱简又防什二是书于阙巻则参酌王注徴引羣书以补之脱行残幅可补者补之不可补则阙之至旧注所未收不敢轻有増益惧失实也
　　计阙　【一巻　二巻　五巻　六巻　八巻　九巻二十三巻　二十六巻　三十五巻　三十六巻　三十九巻　四十巻】
　　注家于诗中引用故事毎见輙注有寻常习见语而再注三注或至十余注施氏亦同此弊数见不鲜累纸防成骈拇甚无谓也是书力为搔除复出则删有语非复出而于文义冗厐者亦従删盖一书为补为删之大指如此
　　诗家援据该博使事奥衍少陵之后厪见东坡盖其学富而才大自经史四库旁及山经地志释典道藏方言小说以至嬉笑怒骂里媪灶妇之常谈一入诗中遂成典故故曰注诗难而注苏尤难施氏合父子数十年精力成是一编徴引必著书名诠诂不渉支离详赡而疏通它家要难度越故注之幸存而于诗意有当者大都不敢轻去王本有可采者间取补入仍标王注以别之是书出而永嘉王氏旧本仅当先扬之糠粃亦大类巳陈之刍狗矣
　　永嘉王氏注本孤行防久防于家有其书顾其失大要有三不能曲为讳也一曰分门别类失之陋西蜀赵尧卿【防】旧序自言此书分五十门金华吕氏省为三十二门而王氏因之其间篇章割裂首尾衡决有一人一时之酬赠而强分数巻者有一题数诗而强分数巻者玩其标目了无意义且就分门之中亦必颠倒次第晚年之诗或杂于少作鳯翔之什可侧于岭南毎一繙阅辄为惛惛读未数篇遽思掩巻此弊防甚所当急为疏瀹或疑诗赋分类始于昭明何独于苏诗苛为责备予曰分类用之文选巳厌饾饤施之杜苏确乎不可其故好学深思者能知之
　　一曰不著书名失之疎王注所引故事不标出某书者十之四五仅著书名不标篇名者又居什一中间援引详眀俾览者展巻了如厪厪及半耳如此注诗宁免疎漏之诮
　　一曰増改旧文失之妄王本所引毎因苏诗句字有改窜古诗以傅防之者有改窜子史他书以傅防之者鲁鱼亥豕触手纷然今直古学振兴之日而仍讹袭舛无一人能取而正之可嘅也其显然谬误者疏録如千条名曰王注正譌附例言后
　　李善注选分疏句下后来注家多宗之施王二家皆然余以谓诗之有注原属筌蹏既得之后筌蹏可弃况大家之诗毎篇有全篇之构法有全篇之神味快读徐噍乃能得之今以故实横隔句下使读者之心目多所扞格因而作者之精神亦为晦蔽仅资渔猎奚裨风雅此不善诵诗者也是书变两家旧例辄仿湏溪刘氏虞山钱氏注杜例离注于全诗之后阅之心目开眀觉苏诗壁垒为之一变商邱公欣然撃节曰此举足当玉局功臣抑不愧吴兴益友矣
　　引诗注诗始于宋人余谓作者兴防偶至暗合古人大家往往有此一经注出翻似有意顾近来风尚如是予亦不能尽畧也第取其雅驯者存之聊资吟讽
　　注经删汰而重复仍有览者或以为疑不知诗中用事有正用有旁用旁用先注则正用必湏再注亦有在此巻证某字在彼巻则证某字事湏两见者亦有此详彼略义贵互眀或单词片语偶尔失检者重复要是不免较之原本十损其七矣
　　是书编纂开于五月蒇事于腊月发凡起例商邱公实总其成其间缀残葺旧则顾子侠君【嗣立】经其始校疑订譌则宋子山言【至】襄其终至于补者补删者删【长蘅】于此不无小补所媿闻见浅尠时日趣廹宁免误漏请竢后贤是冬【长蘅】适以病归里末帙阙注四巻【三十五　三十六三十九　四十】则属髙邮李子百药【必恒】代笺劳不可没也乃附着之















　　王注正譌
　　分类苏诗注三十二巻旧刻永嘉王十朋龟龄纂集注中引用故事谬误实多有极浅陋可为失笑者王龟龄为南渡名臣着梅溪集如干巻行世史称其天资頴悟廷对万余言淹通经史学者争传诵之以拟鼂董刘氏珙序其集有云平居无所嗜好顾喜为诗浑厚质直如其为人又云不为浮靡之文然规模宏阔骨骼开张世之尽力于文字者或不能及其所注苏诗虽云百家必经一手采辑何至纰缪乃尔愚意当是贾人俗本版写誵譌而后生耳食沿踵至今释氏所谓可怜愍者防予有订讐之役乃稍加是正随手繙得如干条略疏出防件繋之如左其它譌处尚多不及枚举今所抉摘依原注分属诸家不欲独令王氏防陋名也【长蘅】识
　　卷之一
　　壬寅二月有诏令郡吏分往属县诗谁言董公健程氏【縯】注引董卓传卓议废立【云　云】按天下健者何必董公语在袁绍传非卓传也注譌今正【王本一巻】
　　东湖诗江水绿如蓝【縯】注引李白诗云山光水色绿如蓝按白诗山光水色青于蓝非绿如蓝也注讹今正【王本四巻】
