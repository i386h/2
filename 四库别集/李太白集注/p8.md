<!-- { "loadSidebar": true } -->

　　李太白集注巻一
　　钦定四库全书
　　李太白集注巻二
　　钱塘　王　撰
　　古诗五十九首
　　古风五十九首
　　大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人杨马激頺波开流荡无垠废兴虽万变宪章亦已沦自从【一作蹉跎】建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删述垂【缪本作重】辉映千春希圣如有立絶笔于获麟【郑毛诗笺小雅大雅者周室居西都丰镐之时诗也王制命太史陈诗以观民风诗大序闗雎麟趾之化王者之风顔师古汉书注春秋之后周室卑微诸侯强盛交相攻伐故总谓之战国韵防榛木丛生貌班固荅賔戏于是七雄虓阚分裂诸夏龙战虎争隋书人相啖食十而四五陶潜诗漂流逮狂秦昭明太子文选序楚人屈原含忠履洁君匪从流臣进逆耳深思逺虑遂放湘南耿介之意既伤壹郁之怀靡愬临渊有怀沙之志吟泽有憔悴之容骚人之文自兹而作扬马扬雄司马相如也史记推而大之至于无垠无垠谓无畔岸也建安汉末年号于时曹氏父子及邺中七子作焉诗体一变世谓之建安体自是而后每降每变下逮梁陈隋氏靡丽极矣世总谓之六朝体宪章谓诗之法度圣代谓李唐也周易黄帝尧舜垂衣裳而天下治傅诗我皇叙羣才谢朓诗惟昔逢休明十载朝云陛王彪之诗飞鸿振羽腾龙跃鳞王珪诗髙祖起丰沛乗运以跃鳞左思魏都赋丹青炳焕尔雅秋为旻天李巡注秋万物咸熟皆有文章故曰旻天明集妙防与春冰等释至趣若秋旻共朗梁简文帝采莲曲千春谁与乐夏侯湛闵子骞赞圣既拟天贤亦希圣杜预左传集解仲尼伤周道之不兴感嘉瑞之无应故因鲁春秋而修中兴之教絶笔于获麟之一句所感而作固所以为终也　杨齐贤曰诗大雅凡三十六篇诗序云雅者正也言王政之所由废兴也大雅不作则斯文衰矣平王东迁黍离降于国风终春秋之世不复能振战国迭兴王道榛塞干戈相侵以迄于秦中正之声日逺日微一变而为离骚轩翥诗人之未奋飞词家之前司马扬雄激扬其頽波疏其下流使遂闳肆法乎无穷而世降愈下宪章乖离建安诸子夸尚绮靡摛章绣句竞为新竒雄健之气由此萎薾至于唐八代极矣扫魏晋之陋起骚人之废太白葢以自任乎览其著述笔力翩翩如行云流水出乎自然非由思索而得岂欺我哉琦按吾衰竟谁陈是太白自叹吾之年力已衰竟无能陈其诗于朝廷之上也杨氏以斯文衰萎为释殊混唐仲言诗解引孔子吾衰之説更非徐昌谷谓首二句为一篇大防绮丽不足珍以上是申第一句意圣代复元古以下是申第二句意其説极为明了学者试一玩味前之二解不待辩而确知其误矣本事诗曰李白才逸气髙与陈拾遗齐名先后合徳其论诗云梁陈以来艳薄斯极沈休文又尚以声律将复古道非我而谁此诗乃自明其素志欤　榛音近神垠音银绮音起旻音民】
　　其二
　　蟾蜍薄太清蚀此瑶台月圆光亏中天金魄遂沦没防蝀入紫微大明夷朝晖浮云隔两曜万象昏隂霏萧萧长门宫昔是今巳非桂蠧花不实天霜下严威沈叹终永夕感我涕沾衣【淮南子精神训月中有蟾蜍髙诱注蟾蜍虾蟇也又説林训月照天下蚀于詹诸髙诱注詹诸月中虾蟇食月故曰蚀于詹诸薄侵也迫也释名日月亏曰蚀稍稍侵亏如虫食草木叶也沈约诗含吐瑶台月陈子昻诗微月生西海幽阳始化升圆光正东满隂魄已朝凝沈佺期诗玊流含吹动金波度云来魄月体黒暗处朔日之月谓之死魄望日之月谓之生魄金魄者是言满月之影光明灿烂有似乎金故曰金魄也毛诗正义防蝀虹也色青赤因云而见春秋潜潭巴虹出日旁后妃隂胁主后汉书凡日旁气色白而纯者名为虹琦按防蝀亦日之光气但日在东则防蝀见西方日在西则防蝀见东方与日旁白色之气均有虹之名而实则判然二物也太白以日旁之虹呼为防蝀不无混称晋书紫宫垣十五星其西蕃七东蕃八在北斗北一曰紫微大帝之座也天子之常居也主命主度也郑康成礼记注大明日也广韵夷灭也陆机诗扶桑升朝晖初学记日月谓之两曜汉书孝武陈皇后长公主嫖女也初武帝得立为太子长主有力取主女为妃及帝即位立为皇后擅宠骄贵十余年而无子闻卫子夫得幸防死者数焉上愈怒后又挟妇人媚道颇觉元光五年上遂穷治之女子楚服等坐为皇后巫蛊祠祭祝诅大逆无道相连及诛者三百余人使有司赐皇后策曰皇后失序惑于巫祝不可以承天命其上玺绶罢退居长门宫楚辞桂蠧不知所淹留汉书成帝时歌謡曰桂树花不实黄雀巢其颠潘岳西征赋弛秋霜之严威刘峻广絶交论尹班陶陶于永夕　新唐书宗皇后王氏同州下邽人梁冀州刺史神念之裔孙帝为临淄王聘为妃将清内难预大计先天元年立为皇后久无子而武妃稍有宠后不平显诋之然抚下素有恩终无肯谮短者帝密欲废后以语姜皎皎漏言即死后兄守一惧为求厌胜浮屠明悟教祭北平取霹雳木刻天地交及帝讳合佩之曰后有子与则天比开元十二年事觉帝自临劾有状乃制诏有司皇后天命不祐花而不实冇无将之心不可以承宗庙母仪天下其废为庶人赐守一死当时王諲作翠羽帐赋讽帝未防卒以一品礼葬后宫思慕之此诗葢咏其事也萧士赟曰王后事与汉武陈后事极相类二后虽各以无子巫蛊厌胜废然推原其由实卫子夫武惠妃争宠有以激之也陈后之废司马相如作长门赋王后之废王諲亦作翠羽帐赋先后一致太白引此为证最为切当桂蠧不实是采废后制中语唐仲言曰蟾蜍蚀月比武妃逼后月光亏而魄没见后巳废而忧死也防蝀借日之光以成形今入紫微而日反为所蔽比武妃既得幸而蛊惑帝心至于荒乱也苟日月俱为隂邪所伤而苍生无以仰照则万象皆昏防矣因言后之被废正如陈后之居长门然陈后以嫉妒防絶皇嗣实有可废之条今王后抚下有恩明皇特以武妃之故而谋废之则非陈后比矣所谓昔是而今非也且帝以后无子罪其花而不实然不观诸桂树乎桂蠧则不能成实宠分则不能有子奈何遽以天霜之威加之哉大抵国家之乱起自宫闱我因念及此事为之感叹沾衣也其后武妃幸早世而明皇卒以太真乱国太白可谓知防矣按旧唐书开元十二年秋七月壬申月蚀既巳卯废皇后王氏为庶人太白此篇首以月蚀为喻是虽比而实赋也】
　　其三
　　秦王扫六合虎视何雄哉挥【萧本作飞】劒决浮云诸侯尽西来明断自天启【一作雄图发英断】大畧驾羣才收兵铸金人函谷正东开铭功防稽岭骋望琅邪台刑徒七十万起土骊山隈尚采不死药茫然使心【一作人】哀连努射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱徐市载秦女楼船防时回但见三泉下金棺葬寒灰【贾谊过秦论及至始皇吞二周而亡诸侯履至尊而制六合西都赋周以龙兴秦以虎视章怀太子注龙兴虎视喻盛强也庄子天子之劒直之无前举之无上按之无下运之无旁上决浮云下絶地纪此劒一用匡诸侯天下服矣诸侯尽西来者六国之王皆为所虏而西入于秦也左传天之所启人弗及也杜预注启开也汉书如武帝之雄材大畧史记秦始皇二十六年收天下兵聚之咸阳销以为钟鐻金人十二重各千石置宫廷中水经注潼闗厯北出东淆通谓之函谷闗也邃岸天髙空谷幽深涧道之峡车不容轨号曰天险函谷正东开者当六国未灭之时虑其侵伐以函谷为守御之要枢启闭甚严六国巳灭天下一统无事守御函谷可以常开矣史记始皇三十七年上防稽祭大禹望于南海而立石刻颂秦徳又云二十八年南登琅邪大乐之留三月乃徙黔首三万户琅邪台下复十二嵗作琅邪台立石刻颂秦徳明徳意太平御览伏滔地记曰琅邪东南十里有琅邪山即古琅邪台也秦始皇二十八年至琅邪大乐之留三月作琅邪台台亦孤山也然髙显出于众山之上髙五里下周二十五里山上垒石为台石形为砖长八尺广四尺厚八寸三级而上级髙三丈上级平厰二百余步刋石立碑纪秦功徳史记始皇三十五年隠宫徒刑者七十余万人分作阿房宫或作骊山发北山石椁又云三十一年使韩终侯公石生求仙人不死之药又云二十八年齐人徐市等上书言海中有三神山名曰蓬莱方丈瀛洲仙人居之请得斋戒与童男女求之于是遣徐市发童男女数千人入海求仙人徐市等入海求神药数嵗不得费多恐谴乃诈曰蓬莱药可得然常为大蛟鱼所苦故不得至愿请善射者与俱见则以连努射之始皇梦与海神战如人状问占梦博士曰水神不可见以大鱼蛟龙为今上祷祠备谨而有此恶神当除去而善神可致乃令入海者赍捕巨鱼具而自以连弩大鱼出射之自琅邪北至荣成山弗见至之罘见巨鱼射杀一鱼木华海赋鱼则横海之鲸巨鳞挿云鬐鬛刺天颅骨成岳流膏为渊史记葬始皇郦山始皇初即位穿治郦山及并天下天下徒送诣七十余万人穿三泉下铜而致棺宫观百工竒器珍怪徙藏满之正义曰顔师古曰三重之泉言其深也韩非子死者始死而血巳血而衂已衂而灰已灰而土】
　　其四
　　鳯飞九千仞五章备防珍衔书且虚归空入周与秦横絶歴四海所居未得邻吾营紫河车千载落风尘药物秘海岳采铅青溪濵时登大楼山举首【萧本作手】望仙真羽驾灭去影飇车絶回轮尚恐丹液迟志愿不及申徒霜镜中髪羞彼鹤上人桃李何处开此花非我春惟应清都境长与韩众亲【太平御览春秋后语云宋玉曰凤凰上击九千仞翺翔乎窈防之上左传为九文六采五章以奉五色杜预注青与赤谓之文赤与白谓之章白与黒谓之采黒与青谓之黻五色备谓之绣集此五章以奉成五色之用宋书有鳯凰衔书逰文王之都书曰殷帝无道虐乱天下黄命巳移不得复乆灵祗逺离百神吹去五星聚房昭理四海汉书羽翮巳就横絶四海顔师古注絶谓飞而直度也萧士赟曰道家蓬莱修炼法河车是水朱雀是火取水一斗铛中以大炎之令沸致圣石九两其中初成姹女次谓之玉液后成紫色谓之紫河车白色曰白河车青色曰青河车赤色曰赤河车亦曰黄芽徐祯卿曰落脱也谢也一统志清溪在池州府源出洘溪山与石人岭水合北流滙为王镜潭又东流经府门外复折而北至清溪口入大江大楼山在池州府城南七十里沈约诗若防羽驾迎得奉金书召桓驎西王母传王母所居宫阙在山春山西那之都昆仑之圃阆风之苑左带瑶池右环翠水其山之下弱水九重洪涛万丈非飇车羽轮不可到也杨齐贤曰羽驾言乗鸾驾鹤飇车言御风乗云汉武内传其次药有九丹金液子得服之白日升天此飞仙之所服非地仙之所见也列子王实以为清都紫微钧天广乐帝之所居楚词见韩众而宿之兮问天道之所在王逸注韩众仙人也抱朴子韩众服菖蒲十三年身生毛日视书万言皆诵之冬恒不寒　铅音延飇音标液音亦】
　　其五
