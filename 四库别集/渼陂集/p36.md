<!-- { "loadSidebar": true } -->
　　夫孝者至行通于神明观六经戴籍孔孟所述兹曷以加诸太史司马公有言闾巷之人欲砥行立名者非附青云之士恶能施于后世今世缙绅先生称述或已甚故曰声闻过情君子耻之至于闺壸婉娩至柔弱者也顾其行烈士弗如岂非天性至孝哉尝读古列女睹甚论传行事未尝不叹息焉而缇萦曹娥诸女以孝称□太史公曰予至寿州有安丰乡盖古属县唐董生召南其故里舍云其地多陂池好田物产饶故老长者称说董生犹能传其行事董生后八九百年安丰又有孝次予闻其行可异焉其传曰孝女武氏寿州安丰乡人也公曰武翁有三女此其少女也武翁怜爱少女不欲远去我入赘同郡俞纲号赘壻盖二年所武翁一旦病泄痢疾疾甚久药百方固不愈更剧阽于危旦暮且死医工百度不可乃惧吐实言其家人曰吾技穷无能为我某去矣言未竟即下阶走呼之不顾拜跪遮道留竟不顾走家人相对哭泣顾无可柰何乃与治棺敛送死亡具而翁亦自分必死时孝女盖二十三岁矣暮夜仰天告曰愿身救吾父父不死吾死即无所恨即引刀刲左肱方寸而归自为糜明旦进之其父曰医言饮此药愈不听强饮之饮之果愈孝女又不欲露恐伤老父之意而曲为盖藏其母弗见也其夫见之始知而为之泣曰何乃自苦如此孝女曰不然当是时不痛不血乃弗知其何自苦为也于是武翁闻之大呼曰痛哉吾儿吾何忍食其肉后孝女生三子二女盖五十六岁病死夫家夫子今六十三岁无盖乃□更取长子泽授朱传毛诗列于郡校才高而闻愽盖一方豪杰之士云夫天道福善祸淫惠迪吉从逆凶惟影响孝女不百岁死所谓天道是邪非邪于公高大□□容驷马高盖车曰吾子孙必有兴者果然然天道弗僣□不于其身于其子孙申包胥曰天定胜人孝女不百岁所谓天者其定否邪夫天定泽其兴乎 

　　○汉阳太守传 

　　夫贤者于世固以□□□姓佐□子起太平也其功行至不细矣然往□□□□□夫峣峣志士不屈多摈斥死予于是盖有激焉述□□太守君传□□也□□□汉阳太守君者姓尚□□□字一中同州人也身长六尺四岁能诵古诗□□授尚书为州学弟子二十而孤善事母又善兄弟尝读书华山云台观教授学者三十八举于乡后举进士□正科给事中尝出阅山海关诸路边饷边人诵焉清宁宫灾乃上封事以为天子不能慎位如初故至此凡十二条敬皇帝下诏求直言乃复上四事寻又奉诏陈四事焉其后天子作延寿塔祝厘两宫又上封事其辞曰臣□□德必寿建塔延寿无□理也陛下初即位诛□妖僧罢法王去佛子此盛德也臣愚以为事既恶于昔必不好于今必有左右之人希恩信恠妄传神异诳惑圣听故至此异也汉明梁武贻笑后世陛下法尧舜迈汤武而欲踵二君累大德臣愚为陛下不取也夫多言取祸自默保身臣岂不知也然可使臣无此身不可使陛下有此过惟陛下察焉天子览奏改容为罢其役户部尚书佀钟其子受赇事觉乃劾罢钟迁吏科右给事中未几迁户科左给事中出□大同诸路边饷是时虏大举入寇上命保国公朱晖都御史史琳率众数千人击之师久无功于是劾奏焉皇上新即位又上封事二十条多直言极谏盖往时巳忤当路者乃又若此遂迁浙江左参议浙俗徤讼日受数百牒剖决如流连岁大饥赈贷活数千人尝入贺万寿圣节会刘瑾用事当入见瑾瑾恶人高帻或劝其勿高帻者不听其自立类如此迁浙江左参政复改山西分莅河东道居平阳平阳多藩邸其下多冯藉以攘取民下车禁止盗王常聚众西山乃计擒杀常散其余党后乃移守冀宁道道在省城财殚事倍又游民荡子侮法败风固将有以为也会流贼入寇河东薄太原甚急当是时城中官军先已守备泽潞诸处居民大惊恐争走避匿君募壮士与诸寮城守人当一门君独在南门南门者盗冲也又移檄指挥贾彪设伏盘驮坂下贼由是惧走入冀南君跨马欲追击之然无兵不果会官军归自泽潞君受台檄即往追贼贼闻乃自壸关遁去廵按御史素不善君劾君玩盗宜寘于理君亦自太原奏书讼冤然竟左迁汉阳至汉阳旬日疽发背卒汉阳君四子长子班爵最知名 
　　太史氏曰予罢寿州入关直汉阳太守君齿豁发须白然气岳岳骂御史不休谓不馁且起然竟已尔泽则存其子 

　　○怀远将军传 

　　怀远将军者姓陈氏讳铭字德新而仕为右护卫指挥使其先盖昌平顺义县人也元末兵乱而其祖胜挈家而南依舒城孔氏孔氏者汤元帅部下士也未久孔绝而胜即代之胜盖身长六尺多智略善骑射善辩有口居尝叹息曰嗟乎丈夫策功万里独柰何居人下军中皆目?之为狂人会高皇帝兵临河北而胜仗剑归附从经数百战有功即军中拜为千户而胜身攻东阿破之破东平汶上又破之后战齐眉山乃不幸与其子贤力不屈死帝闻而叹曰可惜失吾壮士于是赠胜指挥佥事云而其子斌袭为指挥同知隶蓟州卫其后改隶西安前卫焉而西安陈氏盖自兹始斌豪迈人也尝曰守官不能敬是不忠也不能度越前人非孝也于是自致为都指挥而将军其长子也乃袭为西安前卫指挥同知云将军盖世世受射射命中自以为李广可敌也而射猎南山下逐兽兽辄应弦倒从旁观者奇甚而将军笑曰是未足以尽我也当道者闻之推守灵州北边诸将善射者注缗钱与较乃将军日日得缗钱也于是诸将咸惧□谢弗敢较也将军得缗钱多乃叹曰不□古赵将李牧之为将乎所得赏赐租入尽以予麾下飨士而我独不然哉乃日出缗钱令军士自相较射也士利其缗钱也乃人人日学射久之而无不善射者匈奴闻之终将军之守盖数年不敢近灵州边及代归而通姻藩邸例当调调真定卫且行而秦□□曰如陈将军者柰何使去可使护卫我乃奏书言之天子天子许之未几而迁为指挥使云其后惠王薨简王立简王者好德乐善明习礼乐达于古今之宜使人不永备盖尝曰陈将军孤之干城腹心也先王之所属也当是时也御史河南李伯起来按关中李伯起者真御史也藩臬诸郡县无有不畏也诸卫长贰者未有不督过也唯独□陈将军绝爱之使之决疑狱疑狱明捕山寇山寇平百姓安又闻其善射曰陈将军将材也欲荐陈将军简王曰不然夫陈将军者孤之干城腹心也而先王之所属也柰何使去我于是乃止不荐弘治中将军年六十余请老简王不许固请乃许之而下令曰陈将军有劳于我藩多历年所恪慎朝夕终始惟一心予甚嘉之乃以老乞休予不忍违其志其令有司岁时存问给廪役庶称予所以待旧老之意又二十年而正德十六年盖寿八十卒配淑人费氏先卒有女行事在墓志语中而生子光祖袭为指挥使而通习经术与学士大夫游士盖多誉之者光祖子曰大策大筹大策少年为武举首亦治文学肖其父游于士人也将军又有侧室子三人曰清源济而三人者生子有九人焉皆持行为陈将军子孙 
　　太史氏曰语云丈夫龙变方胜之困而叹息军中指笑之彼燕雀安知□鹄之志哉然传之三世而陈将军四子十孙以老寿终岂非其泽未斩天其有意报之也身死而庆流苗裔与国咸休胜其烈丈夫哉胜其烈丈夫哉 

　　○杨烈妇传 

　　杨烈妇者户部郎中武功康德充女也适灵宝杨宋宋为县学生有名嘉靖己丑宋妹适武功学生康栗者□夫死而宋奔走哀恸呕血止而复呕盖若是者三年而辛卯十月十五日竟呕血死当宋病亟时烈妇许以死殉舅姑知之舅者布政使叔安姑许安人则吏部尚书襄毅公女也至是共劝慰焉至于再至于三大意以为可无死也于以事舅姑终其身立节显名未为不美也何硁硁必死而后为有名乎况又有少女也汝无意邪烈妇荅曰我不知其名知有吾夫而已我死且不恤乃更说少女乎反复百余言终劝不许舅姑见其如此相向涕泣顾无可柰何但令侍者密与防护而巳侍者以为无虑也即有变□何从得药物邪舅姑亦信之而不知自宋之病时巳买有砒霜矣乃是月二十日乘间潜以水吞下而卧侍者不知也久之见其目暴面发赤呼之不应始觉有变矣急走报许安人众至以药投解之竟不救以死其年二十三也呜呼烈哉其预为衣物送死之具割恩就义意态之从容不悸不乱而正容以逝若有鬼神相之者无弗类于康烈妇也岂不异哉岂不异哉夫康杨世婚乃二女俱殉夫死事固有相观而成者然亦其禀赋之粹均耳不然跖惠同产而行殊何也况两家女子乎夫两家者今名流万世矣 
　　太史氏曰嗟乎人孰无死等死耳有轻于□毛有重于泰山夫范质宋之元臣也太宗贤之乃曰惜也但久世宗一死耳吁可愧哉视烈妇何如故烈妇者扶舆之精英旷世而间有者乎 

　　◆行状 

　　陈本初行状 
　　正议大夫南京刑部左侍郎张公行状 
　　先公行实 
　　求太恭人墓志铭状 

　　○陈本初行状 

　　本初姓陈讳澜字本初京师宛平人也其先山阳人泗州同知文中生至善生善生铭铭生贞国朝永乐初贞以闾右实京师遂为宛平人贞生二子其仲子曰显显生四子本初其长子也母曰常氏本初年十六七治周易为学官弟子学官弟子未有如本初者然无能识本初少师洛阳刘公则奇之府丞毕公嘉会亦有以奇之也弘治乙卯举顺天府乡试第二人丙辰会试礼部第一人天子策问赐进士及第第三人官翰林院编修其年年二十四也又二年以父丧归又三年复其官供奉经筵已而考其功称赠其父翰林院编修母封太孺人壬戌同考礼部会试举人其年冬预修大明会典成晋修撰后二年甲子太孺人终又以丧免丧毕会天子新即位为正德丙寅诏复其官修孝宗皇帝实录其明年丁卯八月五日病卒年三十五配蔡氏一子二女子曰田田生六岁矣然能哭其父也自本初反第至于今盖十又二年矣居官者半中又病其半则丧居然以后且有适也孰意其死死之日甚贫盖禄之所入者尽以养其家余二十口又葬其亲又为其二弟取妇又归其二妹故间尝有称贷焉然其处人伦者与其所守可知也且其貌丰粹有威仪又慎其口皆可不死先是星者云死相者云死果死死矣恨其太早耳盖其科举之文式之者众后乃脱去为古文又能古文为诗又能诗当其为之也沉思久而后下虽一字不茍至于一奕一谑皆有思虑使不死岂能若是巳也方其病也予往问焉后又往问焉曰愈矣又数日也以为愈且起乃一旦死矣所与厚者会哭尽哀闻者叹息其弟某等卜以是年九月二十一日葬于都城北沟泥河之原以九思为行状请执事为墓志铭惟采择焉 

　　○正议大夫南京刑部左侍郎张公行状 

