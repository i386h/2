<!-- { "loadSidebar": true } -->
　　昭信校尉崇明沙守御千户所正百户晁君墓志铭君姓晁氏，讳相，字民弼，其先庐州合肥人。父讳聪，祖讳贵，曾祖讳宁，高祖讳通海，是为国初以从军功，始授镇海卫崇明沙守御千户所正百户者也。通海至于君，凡五世，世其职。予视晁氏之黄，其初起七跟随邵六元帅，以是功，子孙世世不绝。而邵六元帅者，今不可考其人矣。盖兴王之际三十四功臣，「富贵淫溢，亦多陨命亡国」，耗焉。卫所之世袭常不替，所谓长沙着于令甲而称忠，有以也夫。 

　　君少通毛诗，为县诸生。御史试高第，与于廪食。再试秋闱，不第。会袭父职，曰：「我世武也，竞于文以求庸，夫乃非其分乎？」于是戎服以待有司之命。岁大饥，请转六邑之粟以饷军，军无庚癸之呼。江北鹾盗发，奉檄往擒之，流贼南溃，以千兵扼京口闸；事平，有白金之赐。此其居官之可纪者。 

　　其子挺宣既壮矣，乃曰：「吾好文也，而以武终其身，夫乃非其志乎？圣人在上，海波不扬，武夫无所効其躯，吾其可以已。」遂老于娄江之上。筑室艺圃，饮酒赋诗以终焉。 

　　安人顾氏，刑部郎中进阶朝列大夫谧之女，年十九而归君；有贤德，通孝经、论语，治家有法，子妇仪其德焉。 

　　君卒嘉靖十二年六月二十七日，得年五十八。安人卒于其明年九月初一日，得年六十一。子男三，长即廷宣，袭百户，以捍海功，有都督白金银牌之赐。次廷宠，镇海卫学生，皆安人出。次廷宪，县学生，侧室沈氏出也。女二，百户扬州官舍林宪，镇抚包守正，其壻也。孙二：中用，县学生；中立，廷宣子也，廷宠无子，以中立为子。嘉靖三十年十二月，今葬昆山东北塘泾字圩之新阡。铭曰：维晁氏先，为百夫长。载其阀阅，以克世享。介而乘舟，出没海波。大浸稽天，莫之谁何！施于孙子，不懈于位。乃营菟裘，吉壤是遂。偕其伉俪，饮酒栽花。终藏于兹，永违海沙。 【按「富贵淫溢，亦多陨命亡国」，汉书成语。旧刻「富贵淫溢」四字在「不替」之下，必错简也。今正之。又按邵六元帅，即邵荣也，后以谋叛诛。】 

　　例授昭勇将军成山指挥使李君墓志铭 

　　歙李氏之谱，盖出唐之末裔永宁，仕南唐，为宁国判官。宋景德中，始为歙人。崇吉，知福州。九世至雄县知县芦。芦生社鼎，祉鼎客海虞，娶殷氏女，生君而归歙，久之不至。女抱其子，织衽以生。比父还，君已生八年矣。因携至歙，教以书文，而父寻没。丘嫂疾之，君悉让分而出。 

　　稍长，客嘉定。嘉定南南翔，大聚也。多歙贾，君遂居焉。亦时时贾临清，往来江、淮间。间岁还歙，然卒以嘉定为其家。长子汝节，遂以其县学生，荐于礼部，而诸子皆游县学。歙，山郡，地狭薄，不足以食，以故多贾。然亦重迁，虽白首于外，而为他县人者盖少。君固乐南翔风土，而其为人有惠爱，虽南翔亦惟恐其不留也。里有争讼，君居其间，必右贫者。时时散金以周贫交，及妻族之不能婚娶者。临没，命其子曰：「吾父兄弟二人，汝等幸自给，兄子单薄，不能不念。特为之分以赡之。」兄子，其少时出君者丘嫂子也。 

　　初，朝廷兴大工，临情有营部厂。君在临清，输财以助砖，授成山卫指挥使。已而叹曰：「国家有事，民输委，分也。」所赐章服，拜受而已，未尝御焉。嘉靖某年月日，葬于嘉定第二塘之原。君之子汝节，予教安亭时所从学者也，予以故知君。铭曰： 

　　于赫唐宗，今为庶士。维歙之谱，自远有出。有美成山，义输之职。恩贲天临，不衣其襚。东海洋洋，新宫永閟。千里黄山，英魂所跂。考德列铭，以着攸始。 

　　明故例授苏州卫千户所正千户陈君墓志铭君姓陈氏，讳端，字仲德，世耕于昆山马鞍山之阳。君之考泰，始能殖其赀，晚岁，有田千亩。而生三子，君与其仲璋皆少，其季尤少也。而君之考既卒。里中人相与言曰：「陈君辛勤至老，今遗其子，其子皆不更事，行且见其家废矣。」乃复相与计，以重徭困之。君兄弟益自奋。一人往役于县，一人居乡课农，岁有所积。而君性长厚，务尽欢于其弟，尝所推让千金，不论也。以此两人交致其力，人亦多此两人者。为市田宅，而君田岁多浸没，君为沟塍陂池甚备。又浚杨林、风塘、五界诸水。议役田，通乞贷，凡以便于民；亦卒以得民之力也。 

　　君诸子既游太学，君亦挟其赀之京师，遇例授苏州卫千户所正千户。归而颇以自娱，益治宫室园池，为富人之乐，而不幸已矣。时嘉靖某年月日，年五十有二。娶倪氏，子男二人：简，太学生；第，弟璋出也，君以其多子，养为己子。女五人，适朱可观、张良桢、顾袍、王楠，其一，许某。以卒之明年，葬其舍傍之先茔。简受学于予，于是来问铭。铭曰： 

　　世芬华以显荣兮，君力耕以并驰。亦夫人之能兮，奈何以相嗤。彼鸣玉而衣宝兮，又岂其宜？嗟玉峯之嶙峋兮，君生于斯。千秋万年兮，常在兹。 

-------------------------------------------------------------------------------- 

震川先生集卷之十九　　墓志铭 

　　抑斋先生夏君墓志铭 

　　君讳集，字思成。曾祖讳日?永，太常寺卿；祖讳钺，承事郎：父讳景清，太学生。太常公以善书受知长陵，在内阁三十余年，文雅风流，称于当世。其子孙富贵，多绮纨之习。 

　　君生时，夏氏犹盛，其后中微，君独守寒素，为诸生。兄弟有争产讼，官讯其状，判归君。君曰：「兄弟以争，而吾独何忍飨之？」固辞不受。御史试高等，当补廪，忽遘疾，曰：「吾病不能事事，何可虚受学官廪米耶？」遂以病告，使其次补之。姊寡，抚教其甥盛化，化后成立，为县学生，聚徒数百人，乡里称君之高谊。 

　　君屡试不第，即移疾不出。扁所居曰抑抑斋，学者称为抑斋先生。君少以多病，遂精医理。为人诊治，不责其谢，贫者至遗以菜米，人以故多怀之。太常公赐墓至今百余年，宰木森然，君率子弟岁时封植之，以无倾圮。 

　　有光祖母，承事之女，而君之姑也。世父及先人，与君为亲中表兄弟。有光少为学生，犹及见其皆在学宫，相随雁行逡逡然，可以见盛世长者之风。先人长君五年，皆以是年卒。悲夫！世愈嚣竞，而前辈远矣。 

　　君卒，嘉靖壬戌正月庚子也，年七十有三。配王氏，应城县知县永之孙女，有慈俭之德。后君四年，八月丙子卒，年七十有八。以隆庆庚午十二月甲寅，葬祖茔之右。王孺人祔。子男三：绍贞、从吾、从昌，皆学生。女五。孙男七。孙女六。曾孙男三。族子禴状君行事，而来请铭。铭曰： 

　　百里之县，公卿代有。富贵而文，夏公最久。生是名家，尚有典刑。佩服儒者，诵法六经。于维夏公，帝锡之坟。陪以四世，称其后昆。 

　　王府君墓志铭王氏，河南安阳人。元季有讳安贞者，知昆山州，始为昆山人。君讳可能，字体中。大父，封永康知县，讳诂。父，云南右布政使，讳秩。君其第四子也。云南公兵备江西，捣华林、大帽诸山贼有功，宁王心惮之，深相结纳。尝呼公幼子入，抱置膝上，许以郡主妻之，公逊辞以免。其后邀君为宴，张乐陈百戏。君时年十五六，美姿容，王欲得君壻甚，君佯为不喻其旨，谢归。故不及于祸。人以是多君之识。 

　　公既殁，君以县学生遇例告入太学，忤御史，辄即弃去。乃益勤苦持先人门户，里舍时节庆吊往还，未尝失礼。构屋娄江上，堂宇奕然，其纤啬言治生者，不及也。比更变故，日侵削，家凡五徙，而意气自若。性好佳山水，岁载妻子入越，游西湖。 

　　初，伯兄事生产，每咨君，必尽其计划。其季游间喜宾客，君常参与欢宴。于两兄间皆得其心，而鹡鸰急难死丧之义尤备。平生不媕阿随人是非，尤能容人之过。人有火其田庐者，吏收寘法，竟为乞免。常语公居官时事，抵掌激昂，盖其中有自负者。惜不用于世，无所见之。 

　　嘉靖四十二年七月壬辰卒，得年六十有七。娶金氏，子男六人。执玉，先卒。执璋、执璧，皆学生，金孺人出。执瓒、执瑁、执琮，诸姬出，执瓒先卒。女二人，适县学生朱应望、陆尊道。孙男四：绍尧、绍舜、绍禹、绍文。孙女三人。以其年十二月癸酉，葬县东南之蔡巷，金孺人祔。君既病，命其子属其从子执礼曰：「吾见世之为铭志者，率以美行饰其人，顾亦何当？而使死者长愧于地下？惟归子文质，几得其实。吾死，汝为状，必请之铭，可无憾。」铭曰： 

　　维昔王公，仕宦有声。秉宪扬、楚，实庀其兵。硩山流寇，辞婚逆王。天子嘉之，命殿于滇。功庸方载，不永其年。公实有子，而赏不延。负其才用，终死丘园。书此玄石，俟后之贤。 

　　朱隐君墓志铭君哗珽，字朝贵，苏州嘉定人，世居守信乡蒲华里。考讳锦，祖考讳毓，曾祖考讳惠元。始姓赵氏，中冒陈氏，而赘于朱。赵湮微不可考，朱母之子繁衍，遂为朱氏。故里人皆称为桥内朱家云。 

　　君生而英迈，年八九岁，里中豪来过，衣服都甚，家具酒馔延之，尽敬，豪益倔；君瞋目直视，语祖母曰：「是人何为者也？」持杖骂且逐之，豪遽起，出曰：「健儿可畏也。」尝以事谒龚尚书，应对慷慨。尚书曰：「惜子居田舍。若为士，作能吏矣。」忽一日，弃耒入郭中，问儒生学。弱冠，选为社师。吉月，令召诸社师试诗。君诗，令常独称善。代父徭之京师，道涂所经，辄籍记。得进士录，展不置，曰：「设吾有子，当使为此辈人。」时子用宾未生也。尝以财推让其弟，而性好赒恤人，遂至不能自给。日取古诗吟咏，怡然自适。晚得子，慈爱之尤至。性不能忍睚眦之怨，至老，乃益宽和，绝不与人较。寄傲草野间，不至城市者二十余年。 

