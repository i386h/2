<!-- { "loadSidebar": true } -->
　　臣以无状，婴抱笃疾，自省微劣，惧卒陨毙，臣不自惜。念当委离供养，埋后土，长不复奉望宫省，朝觐日月，生无益於国，死贻陛下重戚，以此为哽结耳。臣闻死生有命，长短自天，周晋、颜回，有上智之才，而尚夭折，况臣愚卢年过其寿，生为国嗣，没享荣祚，於臣已多，亦何悲恨哉！方今大事未定，逋寇未讨，万国喁喁，系命陛下，危者望安，乱者仰治。愿陛下弃忘臣身，割下流之恩，修黄老之术，笃养神光，加差珍膳，广开神明之虑，以定无穷之业，则率士幸赖，臣死无恨也。皇子和仁孝聪哲，德行清茂，宜早建置，以系民望。诸葛恪才略博达，器任佐时。张休、顾谭、谢景皆通敏有识断，入宜委腹心，出可为爪牙。范慎、华融矫矫壮节，有国士之风。羊[155]辩捷，有专对之材。刁玄优弘，志履道真。裴钦博记，翰采足用。蒋修、虞翻，志节分明。凡此诸臣，或宜廊庙，或任将帅，皆练时事，明习法令，守信固义，有不可夺之志。此皆陛下日月所昭，选置臣宫，得与从事，备知情素，敢以陈闻。臣重惟当今方外多虞，师旅未休，当厉六军，以图进取。军以人为众，众以财为宝，窃闻郡县颇有荒残，民物凋弊，奸乱萌生，是以法令繁滋，刑辟重切。臣闻为政听民，律令与时推移，诚宜与将相大臣详择时宜，博采众议，宽刑轻赋，均息力役，以顺民望。陆逊忠勤於时，出身忧国，謇謇在公，有匪躬之节。诸葛瑾、步骘、朱然、全琮、朱据、吕岱、吾粲、阚泽、严、张承、孙怡忠於为国，通达治体。可令陈上便宜，蠲除苛烦，爱养士马，抚循百姓。五年之外，十年之内，远者归复，近者尽力，兵不血刃，而大事可定也。臣闻「鸟之将死，其鸣也哀；人之将死，其言也善」，故子囊临终，遗言戒时，君子以为忠，岂况臣登，其能已乎？愿陛下留意听采，臣虽死之日，犹生之年也。（《吴志·孙登传》）
　　◇与步骘书
　　夫贤人君子，所以兴隆大化，佐理时务者也。受性暗蔽，不达道数，虽实区区欲尽心於明德，归分于君子，至于远近士人，先后之宜，犹或缅焉，未之能详。《传》曰：「爱之能勿劳乎？忠焉能勿诲乎？」斯其义也。岂非所望於君子哉！（《吴志·步骘传》）
　　◎孙皎
　　皎字叔朗，坚季弟静之第三子，官护军校尉，迁都护征虏将军。
　　◇下令兵候
　　今所诛者曹氏。其百姓何罪，自今以往，不得系其老弱。（《吴志·宗室孙皎传》。尝遣兵候，获魏边将、吏、美女以进皎，皎更其衣服，送还之，下令。）
　　◎孙
　　字子通，坚弟静之曾孙。为侍中武卫将军，领中外诸军事，代孙峻知朝政，迁大将军，封永宁侯。废其主亮，迎立景帝休，寻伏诛。
　　◇奉书琅邪王休
　　以薄才，见授大任，不能辅导陛下。顷月以来，多所造立，亲近刘承，悦於美色，发吏民妇女，料其好者，留于宫内；取兵子弟十八已下三千余人，习之苑中，连日续夜，大小呼嗟，败坏藏中矛戟五千余枚，以作戏具。朱据先帝旧臣，子男熊、损皆承父之基，以忠义自立。昔杀小主，自是大主所创，帝不复精其本末，便杀熊、损，谏不见用，诸下莫不侧息。帝於宫中作小船三百余艘，成以金银，师工昼夜不息。太常全尚，累世受恩，不能督诸宗亲，而全端等委城就魏。尚位过重，曾无一言以谏陛下，而与敌往来，使传国消息，惧必倾危社稷。推案旧典，运集大王，辄以今月二十七日擒尚斩承。以帝为会稽王，遗楷奉迎。百寮喁喁，立住道侧。（《吴志·孙传》）
　　◇诣阙上书
　　臣伏自省，才非干国，因缘肺腑，位极人臣，伤锦败驾，罪负彰露，寻愆惟阙，夙夜忧惧。臣闻天命谌，必就有德，是以幽、厉失度，周宣中兴，陛下圣德，纂承大统，宜得良辅，以协雍熙，虽尧之盛，犹求稷契之佐，以协明圣之德。古人有言：「陈力就列，不能者止。」臣虽自展竭，无益庶政，谨上印绶节钺，退还田里，以避贤路。（《吴志·孙传》，休即位，称草莽臣，诣阙上书。）
　　◎张昭
　　昭字子布，彭城人。为孙策长史、抚军中郎将。权统事，复为长史，後拜绥远将军，封由拳侯，权称尊号，拜辅吴将军，改封娄侯。食邑万户，有《春秋左氏传解》及《论语注》。卒年八十一，谥曰文侯。
　　◇宜为旧君讳论
　　客有见大国之议士君子之论，云起元建武已来，旧君名讳五十六人，以为后生不得协也。取乎经论，譬诸行事，义高辞丽，甚可嘉羡。愚意褊浅，窃有疑焉。盖乾坤剖分，万物定形，肇有父子君臣之经。故圣人顺天之性，制礼尚敬，在三之义，君实食之，在丧之哀，君亲临之，厚莫重焉，恩莫大焉，诚臣子所尊仰，万夫所天恃，焉得而同之哉。然亲亲有衰，尊尊有杀，故《礼》服上不尽高祖，下不尽玄孙。又《传》记四世而缌麻，服之穷也；五世袒免，降杀同姓也；六世而亲属竭矣。又《曲礼》有不逮事之义则不讳，不讳者，盖名之谓，属绝之奸，不拘于协，况乃古君五十六哉！邾子会盟，季友来归，不称其名，咸书字者，是时鲁人嘉之也。何解臣子为君父讳乎？周穆王讳满，至定王时有王孙满者，其为大夫，是臣协君也。又厉王讳胡，及庄王之子名胡，其比众多。夫类事建议，经有明据，传有征案，然后进攻退守，万无奔北，垂示百世，永无咎失。今应劭虽上尊旧君之名，而下无所断齐，犹归之疑云，《曲礼》之篇，疑事无质，观省上下，阙义自证，文辞可为，倡而不法，将来何观？言声一放，犹拾沈也。过辞在前，悔其何追！（《吴志·张昭传》注）
　　◇徐州刺史陶谦哀辞
　　猗欤使君，君侯将军。膺秉懿德，允武允文。体足刚直，守以温仁。令舒及卢，遗爱于民。牧幽暨徐，甘棠是均。憬憬夷、貊，赖侯以清。蠢蠢妖寇，匪侯不宁。唯帝念绩，爵命已章。既牧且侯，启土溧阳。遂升上将，受号安东。将平世难，社稷是崇。降年不永，奄忽殂薨。丧覆失恃，民知困穷。曾不旬日，五郡溃崩。哀我人斯，将谁仰凭？追思靡及，仰叫皇穹。呜呼哀哉！（《魏志·陶谦传》注引《吴书》）
　　◎张承
　　承字仲嗣，昭长子，为濡须都督奋威将军，封都乡侯。卒谥曰定侯。
　　◇与吕岱书
　　昔旦翼周，《二南》作歌，今则足下与陆子也。忠勤相先，劳谦相让，功以权成，化与道合，君子叹其德，小人悦其美。加以文书鞅掌，宾客终日，罢不舍事，劳不言倦，又知上马辄自超乘，不由跨蹑，如此足下过廉颇也，何其事事快也。《周易》有之，礼言恭，德言盛，足下何有尽此美邪！（《吴志·吕岱传》）
　　◎诸葛瑾
　　瑾字子瑜，又字敦仁，琅邪阳都人。避乱江东，孙权以为长史，转中司马。后封宣城侯，以绥南将军领南郡太守。黄武初迁左将军，封宛陵侯。权称尊号，拜大将军左都护，领豫州牧。
　　◇连名上疏请为周胤复爵
　　故将周瑜子胤，昔蒙粉饰，受封为将，不能养以之福，思立功效，至纵情欲，招速罪辟。臣窃以瑜昔见宠任，入作心膂，出为爪牙，衔命出征，身当矢石，尽节用命，视死如归，故能摧曹操於乌林，走曹仁於郢都，扬国威德，华夏是震，蠢尔蛮荆，莫不宾服，虽周之方叔，汉之信、布，诚无以尚也。夫折冲杆难之臣，自古帝王莫不贵重，故汉高帝封爵之誓曰：「使黄河如带，太山如砺，国以永存，爰及苗裔。」申以丹书，重以盟诅，藏於宗庙，传於无穷，欲使功臣之后，世世相踵，非徒子孙，乃关苗裔，报德明功，勤勤恳恳，如此之至，欲以劝戒后人，用命之臣，死而无悔也。况于瑜身没未久，而其子胤降为匹夫，益可悼伤。窃惟陛下钦明稽古，隆於兴继，为胤归诉，乞モ余罪，还兵复爵，使失旦之鸡，复得一鸣，抱罪之臣，展其后效。（《吴志·周瑜传》。子胤，後以罪徙卢陵郡，诸葛瑾、步骘连名上疏。）
　　◇与刘备笺
　　奄闻旗鼓来至白帝，或恐议臣以吴王侵取此州，危害关羽，怨深祸大，不宜答和，此用心于小，未留意于大者也。试为陛下论其轻重，及其大小。陛下若抑威损忿，暂省瑾言者，计可立决，不复咨之於群后也。陛下以关羽之亲何如先帝？荆州大小孰与海内？俱应仇疾，谁当先后？若审此数，易如反掌。（《吴志·诸葛瑾传》）
　　◇与陆逊书
　　大驾已旋，贼得韩扁，具知吾阔狭。且水干，宜当忽去。（《吴志·陆逊传》）
　　◎诸葛恪
　　恪字元逊，瑾长子。历骑都尉太子中庶子，转左辅都尉，拜抚越将军，领丹阳太守，进威北将军，封都乡侯，迁大将军，假节。陆逊领荆州事，后征领太子太傅。孙亮即位，拜太傅，为孙峻所杀。有《诸葛子》五卷。
　　◇敕下四部属城
　　山民去恶从化，皆当抚慰，徙出外县，不得嫌疑，有所执拘。（《吴志·诸葛恪传》）
　　◇谏齐王孙奋笺
　　帝王之尊，与天同位，是以家天下，臣父兄，四海之内，皆为臣妾。仇雠有善，不得不举；亲戚有恶，不得不诛。所以承天理物，先国后身，盖圣人立制，百代不易之道也。昔汉初兴，多王子弟，至於太强，辄为不轨，上则几危社稷，下则骨肉相残，其后惩戒，以为大讳。自光武以来，诸王有制，惟得自娱于宫内，不得临民，干兴政事，其与交通，皆有重禁，遂以全安，各保福祚。此则前世得失之验也。近袁绍、刘表各有国土，土地非狭，人众非弱，以适庶不分，遂灭其宗祀。此乃天下愚智所共嗟痛。大行皇帝览古戒今，防芽遏萌，虑於千载。是以寝疾之日，分遣诸王，各早就国，诏策殷勤，科禁严峻，其所戒敕，无所不至，诚欲上安宗庙，下全诸王，使百世相承，无凶国害家之悔也。
