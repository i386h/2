<!-- { "loadSidebar": true } -->
　　臣幸得以史官侍左右记言动窃见每开迩英阁召近臣讲读经史陛下未尝一发德音有所询问遂使执经者不得极其説秉笔者无所载其美巳事而退莫不俛黙有不自得之意臣窃惑之臣闻傅説有言王人求多闻时惟建事事不师古以克永世匪説攸闻盖治天下者必先于建事欲建事者莫重于师古欲师古者莫急于求多闻然则今之所谓讲筵者陛下之所以求多闻也尧舜圣帝必先稽古三代令主皆有师傅之官坐论道义尔后德薄不能如古然至于欲治之主亦莫不以此爲急汉高祖初得天下感陆贾之言知不可以马上治之毎奏新语篇篇称善光武数引公卿郎将讲论经理夜分乃寐唐太宗命学士杜如晦等十八人更直阁下降以温颜与之讨论经义此数君者岂乐勤苦而徇虚名哉诚以治天下之要莫不出此故功业隆于当时声名流于后世非其幸也其道以致之也朝廷自宰相以及羣司率以职事进退所言皆目前常务而又迫景晷不得详尽其理迩英阁者陛下燕闲之所也侍于侧者皆献纳论思之臣陈于前者非圣人之经则厯代之史也御闲燕则可以留漏刻之永对侍臣则可以极咨访之博论经史则可以穷仁义之道祸败之原起而行之则上可以爲尧舜三代之君下犹不失爲汉高光武唐太宗也然非从容降接则无以尽臣下之情非往复研究则无以见圣人之奥非力而行之则不足以追前古之治陛下于此三者似未尽之此臣所以不得不惑也至于羣臣亦皆惑之议者以为陛下向在亮隂惟于咨决政事有不得已而言耳其余可得而畧也今礼制终毕臣下倾耳以聴玉音语曰时然后言陛下之言此其时也臣虽不敏请秉笔以竢干冒天威臣无任惶惧战越恳激之至
　　乞亲谕使人救济饥民状
　　臣窃闻去年开封府界并陈蔡许颍等州歳各不熟入春以来民困尤甚朝廷虽发仓廪转米谷以加赈赡而死者不可胜数其甚者至于遗弃幼穉号哭道路骨肉之间自相噉食僵尸暴骸所在狼籍闻之可爲伤痛臣日夜思念盖赈救之道有所未尽以及于此州县米谷之不积一也官吏无恤民之心二也饲养失处置之宜三也朝廷虽发仓廪而陛下未尝亲谕恻怛之意遣使临视四也羣议籍籍窃怪陛下勤政爱民日昃不倦至于细务莫不曲加处分而于此事未闻德音有所矜防意者陛下未知其详与臣闻羣议且久每欲上闻以越职爲惧而止今前去二麦尚有数月而死者日广臣诚不忍陛下赤子遭逢仁圣之君不得防被其泽而无告以死臣虽越职得罪犹不敢避也伏望圣慈特诏执政择爱民干事之吏十数辈召见便坐喻以忧劳愍伤之意令分使州县察视流民先具见存及死亡之数与守令救济之状以闻然后与转运提刑知州通判等同共疾速商量如何处置救养可以全活民命比至麦熟合用米粮防何如何营救不至乏絶不幸死者所在官爲掩瘗毋得暴露凡此诸事皆许入马铺驰奏陛下与二府大臣朝夕图议苟国家之力可及至者无不爲也如此则庶防斯民渐有生路不然三四十万之众至四五月之间皆填沟壑矣臣闻天之所以祐命人君者将以牧民也君之所以享尊极者以有民爲之下也民之所以欣戴其上者以能保安已也陛下即位之初宜有以固结天下之心而副天之所以祐命者无急于此也臣愿陛下力行之干冒天威臣无任涕泗激切之至
　　论救济饥民劄子
　　臣窃闻今春畿甸及京西州郡百姓饥死者甚众访问盖是州县官不早爲体察存养致百姓流去本土转更失所所至州县既无储蓄之备比至劝诱人户及奏闻朝廷得物救济流民巳是饥困又处置散给饭粥或失所宜更致枉害人命近闻河北京东两浙诸郡被水灾者不少若止因循旧体必定百姓复罹此祸伏望圣慈特降诏书丁寜戒勅诸路转运提刑及州县官吏上下共公询问饥困之人早爲赈赡毋令至于流散不幸转徙者转运提刑爲差官引导令就州军多方救养仍具施行次第闻奏朝廷至时遣使察视其当职官吏有善设术畧使居者不至于流徙流者不至于亡仍议以户口人数量立赏格不如诏者议罚亦准之所冀劝督官吏宣力爲民拯其艰危以副陛下好生之意
　　乞还吕诲等职事劄子
　　臣窃闻御史知杂吕诲等以论濮安懿王事得罪并行谴逐羣议喧然皆以爲诲等能审义守职国之忠臣而窃叹朝廷典刑遂至于此臣伏念陛下自入继大统士大夫莫不首论爲人后之大义以爲陛下素好经术必能循用礼典以副先帝顾托之意自两制之议上闻臣下更白交谏务欲上广聪明以白此事而今者遂至斥逐宪官以失天下之望诚可痛也台官之言臣虽不尽闻料其用心不过欲陛下尽如先王之法而止耳即如此者乃是爱君之至安所得罪而逐之也近年以来风俗頽敝士大夫类皆贪固宠利防惜人情姑息苟且为自容之计莫肯爲国家悉心营职者陛下厚赏以劝之严罚以督之犹恐此风不变而复内牵邪説贬斥正人数以微过放逺善士臣恐自此奸幸得志忠良结舌陛下耳目日益壅蔽缓急朝廷有事上无由知此时虽欲悔恨亦无及矣方今法度隳废百职不治国用匮乏民力凋困外无良将士卒骄惰强敌窥间而有轻中国之心而天灾数见地变复作疾疫流行饥馑荐至由此观之臣恐陛下之忧不在濮王名号未崇台官不畏威聴命也伏望圣慈思社稷安危之计以人情去就爲虑亟追昨日诏书还诲等职事以救前失以安羣情
　　论濮王称亲乞追还诏书详议劄子
　　臣伏覩近降诏书陛下称濮安懿王爲亲台官论列不已遂行降斥羣议喧然皆以爲陛下行非礼之事斥逐忠良典刑之衰祸败之渐将自此始伏望圣慈追还前诏更令百官详议以尽人情复吕诲等旧官以全政体
　　论吕诲等勅不由封驳司劄子
　　臣昨日闻御史知杂吕诲等以言事被斥至今不见勅至封驳司访问乃是中书直封送本家臣窃以封驳司给事中之任也凡制勅必由此而下有所不便得以封还论奏古今之通制也今罢斥御史事闗政体而遂不使有预闻纪纲之失无甚于此臣伏思王者建立官局张设法度择人守之所以防检缪失共成治道而朝廷自坏其法不知爲此将以何利也伏望圣慈指挥中书追还诲等勅命令由本司使臣得申论议以正陛下之官法
　　再论吕诲等勅不由封驳司劄子
　　臣近以御史知杂吕诲等降斥勅命不由门下封驳司直送本家尝具论奏乞追还以正官法至今累日未见施行臣伏思古者竝建庶官各有法式所以共成治道逺防祸败虽王者不得而私也况大臣乎淳化中命枢密直学士向敏中张咏检防看读发放勅命其实封驳文并仰中书逐房候印押下送向敏中等看读检防了却实封发放祖宗所以慎重号令防检谬失如此其至今朝廷一旦骋私意以坏圣王之法快目前而忘后世之虑独何谓也方今官失其法人怠其职百事隳废日就衰靡臣愚窃谓宜有以力振頽敝而陛下君臣方共爲此事臣窃为国家忧之伏望圣慈以臣此奏并前所上章早降付中书施行臣庸懦不能爲陛下守官伏待谴黜
　　贴黄
　　臣昨日崇政殿面陈失职欲望夺臣知制诰乞一小郡差遣蒙陛下再三宣谕不令陈请虽上体圣意不敢即投文字然臣爲陛下守官而不能修整法度实恐终亦难处
　　论勅不由银台司劄子
　　臣近以黜吕诲等勅不由门下封驳司尝面具论奏及两上章乞正官法并未防圣恩施行臣伏以纪纲法度圣王所以维持邦国使不危而安者也其所措意皆闗盛衰固不为一日设也譬之犹舟之有维楫马之有衔辔今有人于此将假二物以出万里之涂而自毁其维楫絶其衔辔则人人知其有奔偾沈溺之忧矣臣近对崇政殿亦尝以此理上陈陛下初不省察又以失职求赐罢斥而圣慈再三敦谕不令投进文字臣僶俛而退犹望陛下悟前之失特诏有司修明旧法以防将来之患而章上辄不出使臣不得少申职业坐守空名以防贪禄旷官之谤进退实亦难处伏望圣慈以臣此状并前两奏降付中书门下商量施行不敢枉道以阿人主之意爱身以坏祖宗之法惟陛下裁处
　　缴纳举台官勅
　　臣昨日送到阁门勅一道令臣举官二人充御史臣伏以知人之道古今至难故圣王取士之法必有所试见其迹效可用然后升进乃不失人臣伏见吕诲等刚果强劲守义不回至于犯死亡之诛不顾忌讳以尽论议求之古今如此至少臣又闻陛下向者自出范纯仁吕大防二人之姓名今除御史众见纯仁等能竭节言事皆谓陛下明哲选任得人纯仁等不负陛下所知得事君报国之道今一旦斥逐士大夫莫不窃叹痛惜陛下毁巳成之美受可耻之名失当世之属望而贻后代之讥议今奉勅防令别举御史臣伏自惟度臣之驽下何敢少望清光虽欲慎举岂如圣主之自择又人未试用诚亦难知如诲等则有巳试之效矣陛下必欲爲官求人采羣言以兴至治则臣愿复二人者以佐陛下招贤纳谏之美其举台官勅臣已具公文缴还阁门未敢只受干冒天威臣无任惶惧陨越激切之至
　　再缴纳举台官勅劄子
　　臣今月十三日准中书劄子奉圣防令臣依勅举官闻奏者圣量兼容不责奉诏之稽缓特谕恩防便合只受然臣伏再惟念事君之道义当倾竭若内怀不尽之意外窃常言之名而无益于国是者臣不忍爲也故敢不避斧钺之诛以申其说臣窃以自古圣王优待谏诤之臣虽甚狂直必加涵忍者非势不能黜也以爲黜此一人则伤众多之心遂此一失则败天下之事故不爲也治平以来四方倾聴日望陛下开纳羣言劝率众力以光祖宗之大业而反复爲此此臣所以痗心疾首爲陛下深忧也自吕诲等被黜至于市井之人皆知此事爲非美而在朝之臣未闻有戮力竭忠爲国家救此失者则陛下斥逐近臣贬台官之效已可见矣圣虑偶失爲此一事而上下雷同便即成就使如后日复有他事而人情如此臣恐非陛下之福也今闻傅尧俞等非久还朝万一复如诲等强争不巳则又将出此三人乎同时而黜六谏臣此危殆之道也陛下欲履之乎臣所以再不奉诏者实冀以区区恳迫之诚终悟圣意陛下察前后所言甚经思虑不是妄发特奋英断回革此事以慰天下之心非臣之利陛下社稷之利也其举台官勅见在阁门未敢奉行劄子已缴纳中书讫所有臣不即奉诏之罪惟朝廷处分干犯天威臣无任惶惧战越恳切之至
　　论勅不由银台司待罪劄子
　　臣近以降黜吕诲等不由银台司累具论奏今又闻罢傅尧俞等勅亦是直送本家臣窃以法制者天下之公器非天子所得私而有而臣下所敢辄废也故法有不便事则易之未有设而不行者人有不称职则去之未有存而不用者也陛下才毕亮隂即降诏戒厉臣下曰内外因循惰职者众未闻推利及民尽心忧国者其末又训以易虑孳孳各循厥职诏下以来未及一年不闻羣司有所进益而公卿大臣方自坏法度违失诏文臣虽区区爲陛下爱惜此事章三四上不蒙省察京都之内禁门之中尚且如此而欲以风劝天下推利及民岂可得哉孟子有言曰有官守者不得其职则去有言责者不得其言则去今有言责者既不得而去矣不得其职者尚且胡颜以苟处乎况臣两还诏防今又不能仰遵圣谕为官守法罪戾仍重岂宜久玷侍从尚窃封驳之名伏望圣慈特赐黜罢所有银台司等职事臣更不敢签书见居家待罪
　　再乞待罪劄子
