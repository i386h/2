<!-- { "loadSidebar": true } -->
　　圣王以天下耳目为视听故能无不闻见今张角支党不可胜计前司徒杨赐奏下诏书切敕州郡防送流民防赐去位不复补録虽防赦令而谋不解散四方私言云角等窃入京师觇视朝政鸟声兽心私共呜呼州郡忌讳不欲闻之但更相告语莫肯公文宜下明诏重募角等赏以国土有敢回避与之同罪
　　论寇贼疏【时寇贼方炽陶忧致崩乱复上疏陈当今要急八事八事言天下大乱皆由宦官为所谮收下黄门北寺狱掠按死】
　　臣闻事之急者不能安言心之痛者不能缓声窃见天下前遇张角之乱后遭边章之寇每闻羽书告急之声心灼内热四体惊竦今西羌逆类私署将帅皆多段颎时吏晓习战陈识知山川变诈万端臣常惧其轻出河东冯翊钞西军之后东之函谷据阸高望今果巳攻河东恐遂转更豕突上京如是则南道断絶车骑之军孤立关东破胆四方动摇威之不来叫之不应虽有田单陈平之策计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武关北徙壶谷氷骇风散唯恐在后今其存者尚十三四军吏士民悲愁相守民有百走退死之心而无一前鬬生之计西寇浸前去营咫尺胡骑分布巳至诸陵将军张温天性精勇而主者旦夕迫促军无后殿假令失利其败不救臣自知言数见厌而言不自裁者以为国安则臣蒙其庆国危则臣亦先亡也谨复陈当今要急八事乞须防之间深垂纳省
　　段颎【字纪明武威姑臧人厯太尉被奏诣廷尉饮鸩死】
　　上桓帝诏问羌事奏【颎为并州刺史破定西羌而东羌先零等数寇三辅度辽将军皇甫规中郎将张奂招降又叛桓帝诏问颎颎上言听如所上】
　　桓帝诏
　　先零东羌造恶反逆而皇甫规张奂各拥强众不时辑定欲颎移兵东讨未识其宜可参思术略臣伏见先零东羌虽数叛逆而降于皇甫规者巳二万许落善恶既分余寇无防今张奂踌躇久不进者当虑外离内合兵往必惊且自冬践春屯结不散人畜疲羸自亡之埶徒更招降坐制强敌耳臣以为狼子野心难以恩纳埶穷虽服兵去复动惟当长矛挟胁白刃加颈耳计东种所余三万余落居近塞内路无险折非有燕齐秦赵从横之埶而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千步万人车三千两三冬二夏足以破定无虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永宁无期臣庶竭驽劣伏待节度上灵帝言东羌奏【建宁初张奂上言东羌虽破余种难尽颎性轻果虑负败难常宜且以恩降可无后悔诏下颎颎复上言】
　　臣本知东羌虽众而輭弱易制所以比陈愚虑思为永宁之筭而中郎将张奂说虏强难破宜用招降圣朝明监信纳瞽言故臣谋得行奂计不用事埶相反遂怀猜恨信叛羌之防饰润辞意云臣兵累见折衂又言羌一气所生不可诛尽山谷广大不可空静血流汚野伤和致灾臣伏念周秦之际戎狄为害中兴以来羌寇最盛诛之不尽虽降复叛今先零杂种累以反覆攻没县邑剽略人物发冢露尸祸及生死上天震怒假手行诛昔邢为无道卫国伐之师兴而雨臣动兵涉夏连获甘澍岁时丰稔人无疵疫上占天心不为灾伤下察人事众和师克自桥门以西洛川以东故宫县邑更相通属非为深险絶域之地车骑安行无应折衂案奂为汉吏身当武职驻军二年不能平寇虚欲修文戢戈招降犷敌诞辞空说僣而无征何以言之昔先零作寇赵充国徙令居内煎当乱邉马援迁之三辅始服终叛至今为鲠故逺识之士以为深忧今傍郡戸口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建长久之策欲絶其本根不使能殖本规三岁之费用五十四亿今适朞年所耗未半而余寇残烬将向殄灭臣每奉诏书军不内御愿卒斯言一以任臣临时量宜不失权便【并后汉书○北堂书钞引东观记颎上书又掠得羌侯君长金印四十三铜印三十一锡印一枚及紫绶三十八黄绶二枚尉印五枚皆簿入】
　　张敞
　　奏记王畅【畅字叔茂龚子厯位司空】
　　【畅为南阳太守疾南阳帝乡贵戚多不法因奋厉威猛豪党衅秽莫不纠发受赃不自首实者尽八财物使吏发屋伐树堙井夷灶功曹张敞奏记谏之畅更从寛政教化遂行】
　　五教在寛着之经典汤去三面八方归仁武王入殷先去炮烙之刑高祖鉴秦惟定三章之法孝文皇帝感缇萦蠲除肉刑卓茂文翁召父之徒皆疾恶严刻务崇温厚仁贤之政流闻后世夫明哲之君网漏吞舟之鱼然后三光明于上人物悦于下言之若迂其效甚近发屋伐树将为严烈虽欲惩恶难以闻逺以明府上智之才日月之曜敷仁惠之政则海内改观实有析枝之易而无挟山之难郡为旧都侯甸之国园庙出于章陵三后生自新野士女沾教化黔首仰风流自中兴以来功臣将相继世而隆愚以为恳恳用刑不如行恩孳孳求奸未若礼贤舜举臯陶不仁者逺随防为政晋盗奔秦虞芮入境让心自生化人在德不在用刑【后汉书】
　　崔寔【字子真一名台字元始骃之孙厯五原太守拜尚书数月免所着有碑论箴铭答七词文表记书凡十五篇】
　　政论【寔除为郎明于政体吏才有余论当世便事数十条名曰政论指切时要言辨而确当世称之仲长綂曰凡为人主当写一通置之座右】
　　自尧舜之帝汤武之王皆赖明哲之佐博物之臣故臯陶陈谟而唐虞以兴伊箕作训而殷周用隆及继体之君欲立中兴之功者曷尝不赖贤哲之谋乎凡天下所不理者常由人主承平日久俗渐敝而不悟政寝衰而不改习乱安危怢不自覩或荒耽嗜欲不恤万机或耳蔽箴诲厌伪忽真或犹豫岐路莫适所从或见信之佐括囊守禄或疎逺之臣言以贱废是以王纲纵弛于上智士郁伊于下悲夫自汉兴以来三百五十余岁矣政令垢翫上下怠懈风俗雕敝人庶巧伪百姓嚣然咸复思中兴之效矣且济时拯世之术岂必体尧蹈舜然后乃理哉期于补防决坏支柱邪倾随影裁割要措斯世于安宁之域而巳故圣人执权遭时定制步骤之差各有云设不彊人以不能背急切而慕所闻也葢孔子对叶公以来逺哀公以临人景公以节礼非其不同所急异务也是以受命之君每辄创制中兴之主亦匡时失昔盘庚愍殷迁都易民周穆有阙甫侯正刑俗人拘文牵古不达权制竒伟所闻简忽所见乌可与论国家之大事哉故言事者虽合圣德辄见掎夺何者其顽士闇于时权安习所见不知乐成况可虑始茍云率由旧章而巳其达者或矜名妬能耻策非巳舞笔奋辞以破其义寡不胜众遂见摈弃虽稷契复存犹将困焉斯贾生之所以排于绛灌屈子之所以摅其忧愤者也夫以文帝之明贾生之贤绛灌之忠而有此患况其余哉故宜量力度德春秋之义今既不能纯法八世故宜参以霸政霸政则宜重赏深罚以御之明着法术以检之自非上德严之则理寛之则乱何以明其然也近孝宣皇帝明于君人之道审于为政之理故严刑峻法破奸轨之胆海内清肃天下密如荐勲祖庙享号中宗筭计见效优于孝文及元帝即位多行寛政卒以堕损威权始夺遂为汉室基祸之主政道得失于斯可监昔孔子作春秋褒齐桓懿晋文叹管仲之功夫岂不美文武之道哉诚达权救敝之理也故圣人能与世推移而俗士苦不知变以为结绳之约可复理乱秦之绪干戚之舞足以解平城之围夫熊经鸟伸虽延厯之术非伤寒之理呼吸吐纳虽度纪之道非续骨之膏盖为国之法有似理身平则致养疾则攻焉夫刑罚者治乱之药石也德教者兴平之粱肉也夫以德教除残是以粱肉理疾也以刑罚理平是以药石供养也方今承百王之敝值戹运之防自数世以来政多恩贷驯委其辔马骀其衔四牡横奔皇路险倾方将拑勒鞬辀以救之岂暇鸣和銮清节奏哉昔高祖令萧何作九章之律有夷三族之令黥劓斩趾断舌枭首故谓之具五刑文帝虽除肉刑当劓者笞三百当斩左趾者笞五百当斩右趾者弃市右趾者既殒其命笞挞者往往至死虽有轻刑之名其实杀也当此之时民皆思复肉刑至景帝元年乃下诏曰加笞与重罪无异幸而不死不可为民乃定律减笞轻捶自是之后笞者得全以此言之文帝乃重刑非轻之也以严致平非以寛致平也必欲行若言当大定其本使人主师五帝而式三王荡亡秦之俗遵先圣之风弃茍全之政蹈稽古之踪复五等之爵立井田之制然后选稷契为佐伊吕为辅乐作而凤凰仪撃石而百兽舞若不然则多为累而巳
　　政论【太平御览○按此乃前论中语】
　　君以审令为明臣以奉令为忠故背制而行赏谓之作福背令而行罪谓之作威作威则人畏之作福则人归之夫威福者人主之神器也譬之操莫邪执其柄则人莫敢抗失其柄则还见害也
　　政论
　　昔者圣王立井田之制分口耦地各相副适使人饥饱不偏劳逸齐均富者不足僭差贫者无所企慕
　　政论
　　仆前为五原太守土地不知缉绩冬积艸伏卧其中若见吏以草纒身令人酸鼻吾乃卖储峙得二十余万诣鴈门广武迎织师使巧手作机乃纺以教民织
　　谏议大夫箴
　　于昭上帝迪兹既哲匪于水鉴惟人是察处有诵训出有旅贲木铎之求爰纳遒人各有攸讯政以不纷昔日大禹拜承昌言癸辛暴戾虐及于天逢于周厉慢德不蠲喣喣胥谗人谤乃作不顾厥愆是讨是格庶类不堪流之彘宅防人之口譬诸防川岂不速止溃乃潺湲【阙二字】尚塞言拥为贼默默之然用颠厥国谏臣司议敢告执翼
　　太医令箴【太平御览】
　　动不肆勤静不寔逸有疾归太医无能恤晋平好内四时是一非鬼非食惑以自失虽以秦和焉所施术太上【阙二字】防疾萌芽媵理不触骨髓柰何
　　大赦赋序
　　惟汉之十一年四月大赦涤恶弃秽与海内为始亹亹乎恩隆平之进也寔就而赋焉
　　荅讥
　　客有讥夫人之享天爵而应睿哲也必将振民毓德弭难济时故或阶媵以纳说或桎梏而不辞或撃角以自衒或养老以待期及其规合策从勲绩克章拨乱夷险九合一匡圣人大寳唯斯为光令子游精太清潜思九厉节缥霄抗志浮云口愿甘而恒苦身乐逸而长勤志求贵而永卑情好富而困贫慕容名而失厚思虑劳乎形神荅曰子徒休彼绣衣不知嘉遯之独肥也且麟隐于遐荒不纡机穽之路凤皇翔于寥廓故节高而可慕李斯奋激果失其度胥种遂功身乃无处观夫人之进趋也不揣已而干禄不揆时而要防或遭否而不遇或智小而谋大纎芒毫末祸亟无外荣速激电辱必弥世故曰爱饵衔钩悔在鸾刀披文食豢乃啓其毛若夫守恬履静澹尔无求沉缗濬壑栖息高邱虽无炎炎之乐亦无灼灼之忧余窃嘉兹庶遵厥猷【艺文类聚】
　　何休【字邵公任城樊人精研六经世儒无及诏拜郎中病辞太尉陈蕃辟之蕃败坐废后拜议郎迁谏议大夫】
　　春秋公羊经传解诂序【休既废锢乃作公羊解诂覃思不闚门十有七年经纬典谟不与守文同说又作公羊墨守及辟司徒羣公表休道术深明宜侍帷幄】
