<!-- { "loadSidebar": true } -->
　　至道黙真宗朴素莫究其源孰知其故将假物以明象乃忘言而立喻若筌在鱼若蹄在苟或薮泽之内以时而肃设溪涧之间应节而周布乃凌岑壑忘蹄与筌兴言薄狩命驾忘旋鱼泼泼以随波乐只爰爰而得性怡然好之者徒发叹于终日观之者空起羡于临川斯无虞于即鹿宁有望于烹鲜于戏道有兴废时有通塞羡鱼如之何匪筌不得逐如之何匪蹄不克犹蹄在既获而蹄可以亡犹筌在鱼鱼既烹而筌可以息亦何异游道藩者挥郢匠之斤遇道枢者削公输之墨彼损之而又损故不得而有得是以圣人立教所寳惟真勤求若防之防逺索忘言之津还淳返朴求于道要絶圣弃智无为实賔故卓立攻始辉光日新夫子将欲论筌蹄于宜观盍若考前途而后遵
　　得鱼忘筌赋【以适道知归言象皆遣为韵】　陈仲节
　　鱼也者重泉之微因筌而索与珠而同归筌也者虚舟是依因鱼而弃将縁【疑】木而有违始钩深以假器于是终释手而喻指之非讵比弓藏方随矫木靡因火化奚贵焚机所以乍观象于十日终遗形于九围其得也且非贪饵谁曰在藻既涉无而恬鳞斯获将遗有而虚室是寳其忘也宁舍不材匪投有昊陶唐絶巧弃智故然虽爱必捐若遁圆离方孰谓不由其道故无用者木上之罾则亏有情者在梁之翼何为彼用拙徒观于进退此情留宁识于推移故曰因动而忘筌为后觉投虚自得鱼匪前知岂殊舟既焚而空濶先济屣将脱而止足由斯于以探幽落焉藏往方之俯拾故何啻于盈筐爰取坐迁义非同于解网必也窥清泚凭浩荡是务得一不矜牵两夤縁而来为得鱼之象必也祛其意窒其源舟无五覆道遣三幡展转而弃为忘筌之言使弹铗嘉賔不乐烹鲜之味投竿公子何劳饵犗之烦若然投者谅非赴泽在虚心而自适谅非巻懐将适道以孔皆然后蝉蜕万象鸿毛百骸有渔人闻而辨之曰是言也始以神遇终将理遣谓鳞介非掩豆之实以巨浸为覆盆之浅然乎哉吾何必鸣榔而游衍
　　锥处囊赋【以素砺锋頴居然自彰为韵】
　　惟国生贤囊锥喻焉囊之体也柔不能挫其锐锥之资也利自可以【疑衍一字】攻其坚固脱頴而出矣岂潜芒而蔑然当其组织而备鍜链而利既括之而无咎亦藏之而转秘察其所安观其所自则锥也遇处囊之日囊也为置锥之地尔其舍之则藏辉然有光匪宣其利将掩其铓质虽蒙其磨错锋已露其雪霜既隠之而斯见亦抑之而复笑矢之在櫜潜而勿用殊玉之被褐闇然不彰无谓其利博其功细用每施于补履色更因于作砺弥坚者触之必通尝巧者用无不济是以铦锋不得而永潜轻缕不得以久蔽其受也含虚其出也有余柔以外表刚而内居囊若掷于荆卿我殊于药囊若焚于郭璞我异于书亦当蓄其锐露其頴罔退尺以韬光每进寸而悬影漏禇中之物比之不同争锥末之人窥之自警谁谓利器密其弥缝用之则行或可执其柄动而逾出不可当其锋宜掌握而为美岂缄縢而是从别有藏器未遇饰躬有素囊之既处嗟毛遂之未知锥之可方傥平原之一顾
　　处囊锥赋【以贤者处代必闻其人为韵】　独孤申叔
　　囊之为物也虚受而无遗锥之为器也利用而攸资彼式处焉必将劲而出矣此乃柔止安得固而藏之遂得耀頴于纫缝之处呈铦于挫锐之时谅遏之兮不可非刚克兮何其烱烱乎从革之资纤纤乎径寸之质露微铓以外见透虚囊而首出方同人之处晦静以求伸比达士之奋奇物莫能屈既藏身于不固宁脱頴之无必观其触之必彻指之必穿方将动而愈出孰曰钻之弥坚所以赵氏克明因之而兴喻毛生不让比之而自贤信立徳而法矣诚有待而言焉且贤之在代也或黙或语犹锥之在囊也或出或处囊虽固兮锥必自分代虽溷兮贤罔同羣岂比夫不锐者载繁【疑】载考而莫出不善者四十五十而无闻是以匪无思乎指地将有望于决云吐頴呈锋磨砺而自我投奇擢异提擕而在君嗟乎道之将行也必有用我者彼贤未达虽执鞭而尚从我道有庸宁补履而为下向使无铦锷之珍为铅刀之伦缩劲挺于囊橐受顽钝于陶钧复何异恍惚之内物鸱夷之中人君子曰是事也可以为鉴戒可以明进退岂独美于一时盖垂规于百代
　　滤水罗赋【以滤彼水虫疎而无漏为韵】　　白行简
　　罗之名兮惟一罗之用兮不同彼以获禽为利此以救物为功象夫天而圆其外体乎道而虚其中执拯溺之心忘乎云鸟表好生之徳及其水虫观其膺用之初裁成之始利物提挈顺时行止夕挂于壁若满月之在天晓用于人状圆荷之在水尔乃匪虚实如有无心宁劳于凝滞体非惮于沾濡伊纱灯之护虫则理齐而功倍彼纶巾之漉酒乃迹同而用殊若夫气爽秋晓景光春昼临桐井之银牀近莲塘之玉甃于是铜瓶倾泻金盆俯就迸千防之珠光垂一带之水溜初疑散丝之雨洒緑云而乱飞又似瀑布之泉穿碧烟而下透且夫环之劲铁取其坚而不朽羃以轻纱取其疎而无漏彰妙用于不凡表深仁而善救滤顔生之瓢水欲饮而徐清漉范令之釜鱼将烹而获宥然则开三面者其仁未如张一目者其害有余曷若筛麽虫而必碍投勺水而皆虚纵醯鸡为解罗之鸟舍井鲋为漏网之鱼斯则用资于生不资于杀仁在乎密不在乎疎夫以道存仁恕水何大而不滤物莫隠欺虫何微而见遗虽焦螟之生必全有以小为贵者江汉之流虽大尽可一以贯之功且知其至矣用宁忧于已而客有抚而歌曰玉卮无当兮安可拟风瓢有声兮不足比惟滤罗之用也大哉故取此而去彼
　　鹿卢赋【以利用汲引为韵】　　　　　　仲子陵
　　智者创物以见意立成鹿卢以为天下利木徳摽象金行効事与桔橰之用则同比笋簴之形不异井之勿幕瓶亦汔至当于要路之津存乎兼济之地忠也陈力而就列孝也致养而不匮圆静则智士之心通流乃仁者之志故鹿卢之体一有君子之道四观其得位攸处居中特立从绳以寸工假器以尺汲自上下下者念兹以有成虚往实来者释此而何执利物不言利急人之所急舍之则其道可巻而懐用之则其功可俯而拾及夫挈瓶所施悬绠所统崇朝以闻乎三捷永日何啻乎七纵为万人仰与天下共其静也则无机之机其动也则有用之用徳必不孤贤亦有凖泉蒙者道为之废井渫者心为之轸无忘乎牵挛盖存乎汲引斯亦惠而不费乎贤人之业于是乎尽也
　　桔橰赋　　　　　　　　　王　契
　　智者济时以设功强名之曰桔橰何朴斵之太简俾力役兮不劳作固兮为我之身临深兮是我之理若虞机张如鸟斯企山有木因工见汲引之能巽乎水自我成润物之美不羸瓶而上出何抱瓮之勤止执虚趋下虽自屈于劳形持满因髙终见伸于知己郑圃之侧潘园之旁沟塍绮错畎畆相望带嘉蔬兮映芳草背古岸兮面垂杨欲建标以取别能举直而自强若垂竿兮匪钓象爟火兮无光不忘机以弃俗乃习坎而为常随用舍而俯仰应浅深而短长重泉之水兮不滞九畹之兰兮益芳虽欲絶学以弃智其若得存而失亡歌曰大道隠兮世人薄无为守拙空寂寞老圃之道可行何耻见机而作
　　瓮赋　　　　　　　　　　卫　棻
　　古人得象兮创经营肇彼羣橐兮疏厥名瞻兹瓮之为质乃陶人之所成非耳目之华侈留器用之深情若乃虚以为量满而戒溢内容乃体外坚其质在埏埴之厥初谅邀奇于斯日济家人之攸务故陈力乎虚室藏用所资讵可谈悉至如原宪贫病蓬戸攸居以瓮为牖含风自虚知道而乐其神晏如及夫汉隂抱瓮髙情悠邈絶乎浇风敦其至朴同夫大道于焉卓荦若夫吏部既醉乗兴来眠漏永夕酒泛如泉酣饮无度其人在旃考异宏图微【疑】奇遐纪条支之鸟卵犹类园客之茧形可拟非心虚之可测徒耳闻而是矣厥品之为用自礼经以疏迹固有顺于时须乃全之而不易含虚而称从宜所适粤若稽古兮圣唐银瓮常满兮珍光灵液滋兮寳物用呈絶瑞兮咏太康小子同萤爝之微火耿光凝于斯章
　　铁火筯赋【以坚刚挺质用舍因时为韵】　　杨　洽
　　物亦有用人莫能捐惟兹铁筯既直且坚挺刚姿以执热挥劲质以凌烟安国罢悲于灰死庄生坐得于火传交茎璀璨并影聨翩动而必随殊叔出而季处持则偕至岂彼后而我先有协不孤之徳无愧同心之贤至如冬方沍寒夜未央兽炭初爇朱火未光必资之以夹辅终俟我而击扬焚如焰发赫尔威张解严凝于寒室播温暖于髙堂夺功锦【一作绵】纩挫气雪霜夫如是则筯之为用也至矣于何不臧锐其末而去其利端其本而秉其刚信尺棰之莫俦何支防之足重专权有故我独任而无成双美可嘉故我两茎而为用抱素氷防含光雪新同舟檝之共济并辅车之相因差池其道劲挺其质止则叠双用无废一虽炎赫之难持终岁寒之可必嗟象筯之宜舍始阶乱而倾社鄙囊锥之孤挺卒矜名于露頴伊琐琐之自持独铮铮而在兹佐洪炉而罔忒烦素手而何辞因依获所用舍随时傥提握之不弃甘销铄以为期

　　文苑英华巻一百十
　　钦定四库全书
　　文苑英华巻一百十一　　宋　李昉等　编服章一
　　受命寳赋一首　　　　镇圭赋二首
　　信圭赋一首　　　　　珪璋特达赋一首
　　服苍玉赋一首　　　　山玉赋一首
　　佩赋二首
　　受命寳赋【并序】　　　　　　梁　肃
　　受命寳在昔曰传国玺自秦始皇有焉葢取夫一世二世传于无穷故有传国之号歴两汉至于陈隋隋炀【一有帝字】之遇祸也字文化及盗之而【一有西字】窦建徳灭化及取焉易称物不可以终否武徳中太宗一戎衣而天下大定是器也与玺同归国家用之以受命所承更名大寳【唐车服志天寳十载改传国寳为承天大寳】而多歴年所自前代观之受天明命则不求而得僣贼刼迁则得之而失葢神物之所在非徒然也抑又闻之鼎之轻重与玺之去留莫不视徳之上下位之安否【一作危】若恃寳命在已而慆心堙耳渐乎【一作至】危殆以负扆之尊被窃鈇之言当此时也此片玉耳复何为哉窃读史氏感兴亡之器忿徼觊之类于是作受命寳赋若形制之小大厚薄则未始详也故不备焉其词曰
