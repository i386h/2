<!-- { "loadSidebar": true } -->
    初自魏之裨将以谨干至大将，自侍御史以讨叛劳至大夫，以平蔡功为金吾将军，以长材镇要冲为河北节度，以多略静边陲为泾源节度。在裨将则辨冤囚，太尉无淫刑矣；领征军则备贼之惊突，诸军因之立功矣；为金吾抑同列而不遏谏官，圣朝有容直之美矣；帅河阳也，则省将而多战卒，灭贼而守诏条，於是乎兵实而人安矣；镇泾源则劝其力穑，教其骑射，於是籴贱而人能矣。其大材敏识，有名臣之体要；深谋善计，得良将之精华。善而不伐，高则思降，无豪贵之侈欲，慕廉让之高风。惜乎壮年，有志不立。岂天意用斯人以激其怠惰，警其奸凶者哉！伏剑之辰，手操遗表，陈凶逆之根本，明将帅之仪矩，圣君因得辨邪正，可谓始终之善者也。其遗孤及门吏，知予夙奉周旋，感激名义，请扬盛烈，於万斯年。铭曰：
    具体皆人，能耻者谁。轻死重义，谓之有思。豺狼贪忄林，力不能支。部下将贰，诚无所施。上亏国恩，中冤父私。两志莫遂，顾生奚为。明者独断，勇夫不疑。忍耻偷安，犬彘等夷。颜冒宠，复何人斯。诚贯心膂，竟违我期。利刃贯胸，血殷丧帷。军士喧骇，逆党忸怩。义风激扬，征车不衰。自居所重，贤人得之。地察天明，称为神。雅有节钺，流闻边陲。青史长存，馨香葳蕤。
    ☆杜奕
    奕，贞元时人。
    ☆芭蕉偈
    幽山净土，生此芭蕉。无心起喻，觉略非遥。
    ☆崔元亮
    元亮，字晦叔，磁州昭义人。贞元十一年进士，元和中累转驾部员外郎，出为密歙湖三州刺史。文宗朝迁右散骑常侍，历虢州刺史。卒年六十六，赠礼部尚书。
    ○对毁方瓦合判
    得太学博士教胄子毁方瓦，合司业以为非训导之本，不许。
    学於是专，教所以立，信尊贤可上，在易性难从。眷彼儒流，职司学校，诚宜警不及之诫，惧将落之辞。苟毁方以为心，虽容众而奚用？且非善诱，在传授而则乖；曾是诡随，於博裕而何有？不可以训，无易由言。请从司业之规，无取学官之见。
    ☆邱绛
    绛，为魏博节度使田绪宾佐，与同府候臧争权，绪子季安斥为下县尉，俄召还，生瘗之。
    ○常山郡王田绪神道碑
    维天以五星辨经纪，维人以五常垂教化，奉天者皇王，牧民者侯伯。故五星失次舍而天纲乖，五常悖伦理而人纪坏。非夫人神厌祸，天地合德，俾降英杰，以静邦家，则无以正纲纪，成教化矣。皇唐九叶，今上驭历之五载，得佐命戡难之臣，曰田公讳绪字某。北平卢龙人也，系自唐虞，盛德载世，祚於全齐，醇仁酣和。衰周鼎迁，暴嬴璧返，刘项角逐，正者得之，则齐王横去国陨身，与义终始；议郎畴立功逃赏，兴让浇薄。十数世家於北边，议郎即公之十五代祖也。至皇郑州别驾景，生公大王父安东合都护赠户部尚书，有遮虏护塞之勋，而生不登贵位。加之以齐王之秉节，议郎之遗荣，源茂本，故尚书克生太尉承嗣，历检校户部尚书兼御史大夫魏博贝相沧德州节度度支营田观察处置等使，尚书左仆射司空同中书门下平章事兼魏州大都督府长史，封雁门郡王，殁赠太保，累赠太傅复魏州大都督，公太傅第六子也，乘博厚之庆，得坚刚之气。君臣之大节，理乱之形兆，实天赋不言而知。侯王之姿，见於童孺。太傅朗识，异而器焉。以诸侯之嫡拜京兆府参军兼五领骑士，深得将略，鸣弓上马，雄棱挺然。无何，太尉寝疾，或以措置故事，不归於公。圣朝载怀辑绥，永顾勋绩，爰命从子，俾侯於蕃。
    既履四封，乃迁六官，付畀於天，威惠在已，主恩宠章，赫赫煌煌。孝未昭而忠隳，正不悟而邪及，志惟悖德，动则无名。是以河朔尘飞，陇右雾塞，青兖既叶，幽冀未同，见多垒於魏郊，发天兵於陇坻，旷日持久，连年不平。履危者若安，处祸者皆乐，嚣然相视，孰辨其非！公断天下之疑，达天下之务，以为君亲可报也，世德不可坠也，犯是二者，生将何为！於是欷流涕，冀其感寤，靡有虚日，而无正言。
    及京师变生，翠华顺动，人望愈惑，坚不可离。星辰之间，戎帅薨谢。师人将士，退迫公理军。公清望威名，众所欣戴，且曰：“吾先公太傅之冢子也，仁而能断，严不至残，当去祸就福，化危使安，敢以死请，期乎息肩。”公虽恳辞，人实诚奉。於是三军之裨将，列城之守宰，及士吏卒伍，大和会於旌门之外，而听命焉。公乃陈其逆顺，晓其利病，西向稽颡，如对天颜。万人欢呼，式且舞，受公相誓，如履夷途。曾不崇朝，而献状行在。於时黄屋南巡于巴濮，元凶僭盗於镐京，握兵者鳞差，失节者踵武。公挺身祸败，拔迹危难，扫氛之未开，定危疑於已变。乃分遣寮属，结约诸侯，回成德向阙之心，合昭义勤王之志。虽渔阳之劲悍，北虏之猖狂，公精诚吁天，锐气蟠地，能走马实於魏壤，覆朱滔於贝邱。希烈势孤，贼Г援绝，讫於收复，经启自公。巍巍硕勋，孰与公比！由是捷书上闻，未几而降优诏，拜魏博节度管内支度营田观察处置等使银青光禄大夫魏州大都督长史兼御史大夫。君臣之契运，昭泰之元符，千载一时，灼见兹日。及六龙驾返，九有风清，然後议刑赏，颁庆赐，则公之茂绩，结於宸衷。即日加工部尚书，节度等使如故。上复以麾幢之任，贤贤也；腹心是托，亲亲也，亲贤之选，简於帝心。赐公姻戚，尚嘉诚长公主。公主肃宗文明武德皇帝之孙，代宗睿文孝武皇帝之子，今上之妹。玉润贞质，兰芳粹容，德配元臣，道光卿族。降自九天，归於列藩，奖纳忠之诚，重匡戴之绩，由此见公之宠畀群后也。昔汉张敖、曹，皆因缘戚属，称荣主第，若公之分茅胙土，树牙推毂，上自振古，迄於圣朝，一人而已。寻迁尚书右仆射，特封常山郡王，食邑三千户，明德也；改封雁门，真食五百户，袭庆也。公惠训封圻，桉部师律，恢皇威以勉群师，敷渥泽以润蒸人。礼让兴行，廪积斯实，修整人纪，统和天常，夷难戴君，每为已任。朝廷褒是休烈，爰咨弼谐，以本官就拜同中书门下平章事。
    公既参庙谋，又统兵柄，方将刳胎祸之未兆，措理本於永贞，张三光之明，调六气之府，致君尧舜，身作夔益。岂独锁结燕赵，连衡齐鲁？嘉言有闻，而遽婴寝疾，以贞元十有二年四月十日，薨於戎府，享年六十有三。天子震悼，不临朝者三日。列辟相吊，邦人大惨。即日诏遣尚书职方员外郎房挺，申赙衤遂之恩，备君臣之分，追是勋伐，册赠司空。诏书褒宠，礼加常典。不逾时而命公令子节度副使兼都知兵马朝散大夫试光禄少卿兼御史大夫季安，纂厥戎政，式光茂烈。虽哀过乎礼，而义贵从权，宁息魏人，藩翰王国，禀君之命，移孝作忠。生而显荣，殁有遗祉，薰灼今昔，在公一门。越以其年十月四日，葬我公於魏州贵乡县金堤乡吴河原，迩先太傅之茔，礼也。
    呜呼！公精彩朗彻，志气雄厉，性通事表，心达化权。二十总戎，三十作相，俾魏博为顺本，功以之高；奉家国於正初，孝以之大：忠孝斯立，福寿攸归。何苍生失望，国栋斯折，古今之恨，可胜言哉！
    公有子三人，长曰孝和，朝散大夫使持节澶州诸军事澶州刺史兼御史中丞充本州防御使，少曰季直，朝议郎殿中侍御史内供奉银青光禄大夫检校工部尚书兼魏州大都督府长史御史大夫充魏博相贝澶卫等六州节度管内支度管田观察处置等使。季安，公之次子也，十五授钺，为唐名臣，固河山叶奕之封，奉贵主慈严之命，光阐前烈，其不朽与？公左右王家，静藩阃，功勋大略，书於史。若乃垂休声於开国之地，申罔极於元侯之恩，刊勒丰碑，光显旧壤，门人之事也。追慕恩顾，直而不文。其辞曰：
    三光昏霾，两仪否闭。爰资英杰，用赞开济。天人合符，斯人命世。（其一）
    塞直卢龙，山横紫蒙。元精委输，庆发於公。其勋惟茂，其德惟崇。（其二）
    建中季年，两河难作。淮圻怙乱，燕赵济恶。汹汹鲸奔，狺狺兽搏。（其三）
    翠华顺动，关右尘飞。戎辂载驾，苞茅不归。且怀疑顾，孰就是非。（其四）
    时惟我公，拔迹艰阻。率彼叛徒，悉为王旅。白日精贯，丹诚自许。（其五）
    婪婪燕寇，啬祸称兵。动摇东夏，应援咸京。旌旗蔽野，獯虏连营。（其六）
    公仗天威，修邻叶志。忠见於时，泰生於否。十万奸凶，一败涂地。（其七）
    帝嘉殊绩，乃授藩维。辑宁有土，惠训成师。威令自肃，仁风载驰。（其八）
    乃作官师，真食茅土。穷宠极贵，封王尚主。恩光显融，独映今古。（其九）
    既司右揆，爰作上台。皇猷允穆，俗阜爰来。人望匡弼，天胡降灾。（其十）
    册赠司空，念深宸。道则致君，人而知子。帝命元侯，传封四履。（其十一）
    高坟峨峨，先陇之旁。河扫通气，沙麓连冈。殁而可作，公其不亡。（其十二）
    ☆李应
    应，贞元十一年进士，历官户部员外郎郎中。
    ○对为其师扫判
    甲为乡学生，为其师扫，或诘之失礼，诉云“有近宾将至。”
    颛业就师，有大小之间；函丈待扣，慎先後之传。故得怡然有孚，相悦以解。甲强学自立，博习成性，抠衣以往，如趋阙里之前；请益而来，疑在舞雩之上。宜务知远者而愿学焉。仲尼先乎祖述，傅说念以终始，岂可异子皮之言？浅者何效，师卜商之业；末也无如，或屡闻长者之言。将习少仪之礼，心善魏勃；宜拘袂於席前，志异陈蕃。或洒扫於庭内，不议罪此，无施劳心。
    ○对四品女乐判
    乙有女乐一部，御史桉之，云见任四品清官，仰处分。
    礼不与奢，慎微以从事，用过於俭，在贵而能贫。乙也不愆其仪，匪解其位。讵闻不击不考，同诗人之鼓钟？而乃翕如纯如，类文侯之冠冕。东山逸态，事比谢安；後庭曲施，意齐田。法司所举，允执厥中。傥人惟通班，列四备之嘉乐；国成有命，因五利以和戎。理宜舍之，以劝能者。
    ☆王播
    播字明扬，其先太原人，父恕官扬州，遂家焉。贞元中进士，举贤良方正异等。宪宗朝累官礼部尚书，充剑南节度使；穆宗立，拜刑部尚书，进中书侍郎同中书门下平章事，出为淮南节度使；敬宗朝加检校司空；文宗朝加检校司徒，拜尚书左仆射，复辅政，封太原郡公，太清宫使。大和四年卒，年七十二，赠太尉，谥曰敬。
    ○请禁带兵器牧放奏
