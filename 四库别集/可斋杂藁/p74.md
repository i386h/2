<!-- { "loadSidebar": true } -->
　　伏读训辞退深震惧命出君父在臣子岂敢爱身乃者初八日臣已具状奏以节制广南驱驰一入已于十一日起离潭州见今在道伹是制置大使之命却不容不力控告者近者臣凖省劄指挥令臣不许文具辞免以误国事臣窃谓今日南中之事正当上下以真实相应共御外患臣若不量事势轻重冐昩只受此却是以文具塞责今来力伸辞免正是不敢以文具轻应欲以忠实报陛下也伏念臣驽骀无似防陛下柬防以来在淮在岭在荆在蜀屡当阃边前后惟恐稍有误国幸未旷败今兹再入岭表既受隆委岂敢不竭犬马之力曰制置曰节制官名虽异气力则一但以节制徃则经阃可以共事协济司存不致创生费耗若必建制阃帐前岂可无兵甲万人库帑岂可无钱物千百万贯有其名而无其实只以空言号令徒手经画却恐中国之事体啓四方之轻侮此臣所以力告陛下乞收囘新命也兼考国家三百年来二广不曽遣执政资格置立大阃皇祐侬智髙不过一贼朝廷命狄青虽合湖南北广东西为一又诏鄜延环庆泾原择蕃落广锐骑军以配然不过经制盗贼事毕即还熈宁间郭逵之讨交趾仅一小夷虽令兼荆湖广南宣抚亦不曽乆建司存至富良江即还盖以二广事力瘠薄难以赡给国家不过因事遣使未尝专置大阃也臣今若受制置之命以入姑为之则具文实为之则无力而况与敌相持又与二臣之时不同应酬稍差成败所系臣身何恤国事系焉只得不避万死再伸真实之请伏望陛下恢乾坤之量囬日月之明断自宸收还成命所谓刻印销印适表圣心之公臣敢不誓死以报国恩若以臣辞制受节为罪臣无所逃避干冒天威局蹐以俟
　　辞免兼广西运使奏
　　只戍逾月未副阃谋锡命自天俾兼漕节方惧再三之有渎其于共二以曷堪窃惟帅臣管兵计臣管饷此本朝之旧制固畴昔之屡陈所谓通融乃权宜之规近令分任实处置之当臣顷焉疏奏盖为边忧易用武臣召还文吏虽庸老不能力勉倘艰危宁以身当已盛圣恩曲徇愚请如阃藩之寄敢不消日以只承若餽餫之司则非衰年之能办不惟无此精力可施于计度毋乃前所条画几欲于兼并公计恐致于勿支私心亦何以自白用殚臆洊扣渊聪伏望睿慈收囘新命免兼它职专意边防所有转运司职事或恐仰某亟欲入奏臣当检端平丙申湖北阙漕体例权从阃臣委幙僚时暂权管以聼朝廷别行除擢所有兼转运省劄见寄留静江府库不敢只受
　　再辞免奏
　　伏念臣因入广之行自去冬以来屡勤朝廷之出命臣罪深防渎言殆数穷本不敢复有陈请实縁臣虽疆陲之任尝歴于金糓之事则踈向也精力尚强与夫窠名素定勉令办集犹且忧虞是以在荆则凢屡辞总饷之司入蜀则不敢预财赋之职况今嵗去而智虑巳竭时异而事任孔难岭戍之秋防在前漕餽之日计不足俾司供亿湏借精明臣以气再衰之余继肱三折之后甫兹创阃巳觉负乗之勿胜使之兼司必致庖醴之俱废最是前漕实因臣请而去此在公论犹曰国事而然若强顔居之不疑与扼吭夺之何异得罪朋友负愧神明恐以后议今将益甚于昨必贻败阙必累简知用敢再伸激切之悃伏望睿慈早赐处分收囘兼漕成命所有广西运司不但边饷为急今嵗系科举年分举行试事近在目前伏乞速除正官免有旷职不胜幸甚
　　乞免兼漕事奏
　　一介庸缪本无技能遭逄圣明猥偹繁使徃嵗精力未衰东西命不敢辞难自壬子在荆至丙辰出蜀五年之间自觉心智不逮恐贻败阙屡以休致陈请前后不知几疏归田甫数月防恩守湘辞之勿遂改命来岭岂堪再役方此勉膺剏阃倐畀兼漕巳尝力伸控免臣向在荆则乞免兼总饷在蜀则不敢预金糓其于财赋实非所长天髙勿俞只得冒昩共二今月日未乆而司存供亿支吾不行朝廷科请烦渎已甚目今广西见屯驻戍诸军实在计二万五千余人自昔所无尽仰漕臣以给一日不可以弗继此须得一年力方壮心计有余之士始堪任此而臣衰老益甚志虑已昏疆埸备御之间犹恐措置之弗及簿书出纳之际岂能计算之克精傥值军兴必误国事是用不避天威祈哀渊听伏望圣慈俯察臣真切之悃将臣免兼漕寄别选时髦以济事功免致钱粮疎误上费朝廷区处不胜幸甚
　　再乞免兼漕事奏
　　退揆寒逺疆吏防被国恩凡所使令岂敢辞避实縁臣边任久歴智虑已殚年事浸髙心力不逮向来虽尝任荆淮总计催驱付之僚属出纳具有常程不过将以亷勤有所受有所给且是时年方壮也今则广右漕司自来不曾饷军及五六千人以上今岁水陆增兵共二万五千余人士卒深入瘴疠之乡所仰券食一日不可少阙而漕司连政以来那移应办已自罄竭仰之常赋则不容增加请之科降则秖见紊烦官吏皇皇相告未免归咎臣之老钝无所措画臣窃惟理财之官非精健妙年不可兼亦天之赋才固自有限量虽亷颇不能智于楚刘晏亦不能终于唐臣妄一庸人为陛下守淮守荆抚蜀犬马之力至此一无所施矣再入岭外有识共危近自敌兵斡至边隘叵测狡谋万以事闗腹心忧废寝食其于诸军供亿委是神剿形瘵不能支吾况臣旧时瘴疾今觉不时发动阃寄且恐不克胜任安能复兼漕寄用是不避天威再控危悃伏望圣慈特赐矜悯断自睿衷俯从免兼之请别选能吏专任漕节非特少寛愚臣之责实为国计之便
　　乞休致奏
　　一介孤踪百无它技误遭简擢屡玷蕃宣始终十七载于兹周旋三四阃之寄中间城寿浚泗复襄葺郢戍蜀解劒备殚驽力数犯危机屡当兵革之抢攘幸免疆事之疎败然精力久已耗竭衰病亦且侵寻自知甚明不能者止故自壬子至于丙辰吁天丐休五年之间不知几疏防恩获归田里甫阅半期奉命守湘弗容控避创阃入岭又复载驱念上恩备极于优隆在微臣敢辞于险阻重冒烟瘴适値风寒以二十年窥闯之狡谋凡两三月盘泊于近境国威所及兵祸幸纾然而蹊径已为干开隄防宜益加备以熟观事势须别作规模若曰一番侵轶亦止若斯设恐再警应酬不过如此则事必有大误非臣之所敢言其急莫若速求英髦易去老钝臣虽犬马下走朝廷亦既宠之书殿视为政府矣切考自本朝立国以来政府大臣罕尝往帅南方止是皇祐间狄青以平侬入熈宁间郭逵以往交入皆以近臣提重兵建大阃然青仅留数月逵不及一年祖宗深仁厚意亦以瘴乡不欲使之久戍曲示保全故也兼攷自绍兴以后诸臣中亦未有十年而两任桂林者臣固不敢援此自便实縁臣贱命于新年二运交并火燥必焚身灾靡虞国计是惧兼以向尝苦瘴几至殒躯近觉不时发动头痛一作殆不可忍岂容顽然不自知退必待误国而后止此臣之所以僭沥血忱以告也日前敌已遁迹民粗息肩静江城壁修浚已胜前时漕司钱粮出纳皆有成籍臣亦无所规避实以老弗胜任如前所陈伏望圣慈哀怜真悃捡照臣壬子以来前后累疏从臣守本官生前致仕凡未死之日皆更生之年干犯霆诛臣席藁俟罪
　　再乞休致奏
　　臣伏读圣训感极愚衷窃惟疆陲多事之时固匪臣子乞身之际然揆力茍弗胜于隆委则陈情其敢惮于严诛实縁广西创阃大异三边狡计奸谋已非一日蹊径稍有于疎漏江湖即为之震摇安危所闗负荷莫重必得壮年有精力之帅别为明时大展拓之图兵戍无弱形司存有余力以之撑表托里而脉络贯以之居重驭轻而臂指随即溪猺可聨属而委心边城可周密而立脚纵使秋冬之或警庶于宵旰以寛忧臣已迫頽龄无复逺略再来岭峤虽越期年调兵遣将上勤庙谟科镪馈粮复资国费凡所以与时而应接皆不过随宜以支吾职任虽名两道之制司事力仅及中州之大县今止以桂林一浚筑之役已不胜官民两虚竭之忧乃者勉御风寒实繇天幸敌情正尔叵测事会来者无穷为国长虑所当亟更如臣谫才已不足用盖已驱驰之既久衰病之交侵年运之方灾智力之已竭虽欲为必葺之计恐终无可大之规不去而留弗败则毙用是辄忘再渎敢沥寸悰伏望圣慈特垂矜鉴念臣数载之前累丐休致察臣一岁于此无补事为今已过于狄青数月而归而不拘以余靖逾年之限曲从愚请俾老首邱实隆天厚地之旷恩誓死日生年而効报
　　辞免除观文殿学士奏
　　成渥涣颁微衷震栗窃以书殿崇班宸恩至宠昕朝元会奎画首膺必隆委之克承则殊休之斯称伏念臣年龄逾迈筋力已衰奉命再南适当斡腹逐敌虽北益为寒心盖近事幸黾勉以支而后图正调缪是急将大为于规画必别选于英髦使气势壮而可以折冲脉络通而可以托里一新布置庶免顾忧臣揣技既五穷丐休已累载不去必至于误国自分惟有于乞身故于旧冬即陈公奏备殚恳切正徯矜怜求退而乃忽迁俾因而未之革防恩则厚怀惧愈深况质病恐不免于烟岚而灾年且难逃于星数方虞速咎何敢叨荣用沥愚忱冀囘圣听伏望皇帝陛下察臣衷之真实图岭事之更张保存孤踪收还新命检会近疏特赐俞音使无类蜗壁之升得以遂狐丘之正更生之造九殒莫酬
　　第二辞免奏
　　伏读明训感极愚衷窃惟殿帷之髙华秩视政涂之迩列初何补报辱此恩除退揆孤踪岂当再渎实縁臣入春而苦宿瘴连月而甫向安气体尚尔薾然精力至此竭矣近者洊申丐休之请正俟俞允之音惟岭当斡腹之防非臣可养疴之所既难胜于重仔讵敢沗于殊荣用再控陈乞从寝免伏望圣慈亟与收囘新命改畀时髦检照近奏特从休致实拜隆天厚地之赐
　　第三辞免奏
　　臣诵圣训之丁宁感上恩之隆渥闻命则拜在臣宜共第以一介庸琐之踪备更四塞驱驰之寄罔功而赏取数已多揣已何能于分当止盖自壬子在荆之日至于丙辰出蜀之时愿致为臣不知几奏求退而每加之进律甫归而复畀之起家固已极其宠荣常恐致于疎败逾年戍岭天幸实多抗疏归田日望得请今乞身之未许乃锡命之过优其如材殚智竭而事防方殷福过灾生而疾疢顿作此满盈之当戒岂忝窃之可胜臣近已恭体训词恪供职业愿毕秋冬之守冀寛宵旰之怀乃若殿幄崇名儒绅髙选平生梦想之不到一旦恩数之遽临偃然受之速其毙也昔郑侨力辞邑赏羊祜不受侯封古固有之今敢援此防望圣慈轸念由衷之请非敢饰辞特赐收囘新命俾安愚分实拜隆天厚地保全之造
　　第四辞免状
　　某谨不敢再四奏渎第念某昨帅荆七年之前已屡陈乞休致非止一疏盖縁艰难早歴精力易衰疾疢相仍頽薾已甚分量至此而已极灾咎惟恐于见侵虽黾勉不敢惮劳而支吾转觉费力方此惧孤于事任岂容冒受于宠荣其为控辞实非矫饰所愿毕此冬防而茍免保其晚节以使归即是隆恩委无过望用敢再沥悃愊仰渎威崇伏望钧慈特赐敷奏寝免新渥俾遂初心实拜始终生成之造
　　第五辞免状
　　窃惟引辞再四之渎已重于谴尤殊渥千一之逢允极于荣耀兹久淹于君命几不近于人情实縁某自知才力之衰庸常恐事任之疎旷抗章请老已屡吁天积忧熏心矧多病日倘分量不知于满溢是言行未免于背驰被防弗俞抚躬曷处兼是再戍连年而未能寛顾所冀防冬竣事而即请乞骸孤踪既非久留异数岂容虚受叠输悃愊免负甄镕欲望朝廷特赐敷奏察由衷之恳切特反汗以收还赖皇威或保于封疆以旧职遂归于田里更生此德九殒难酬
　　以病乞休致【庚申】
