<!-- { "loadSidebar": true } -->
河南省城者宋之内京城也是城也起自五代至宋而益饬神宗时则更筑新城于外今曰土城者是也宋亡入金历元外城毁而内城存我　高皇帝定天下也跸于汴驻焉但遣将北伐于是升汴为京设卫十有六埴实之守焉是故是城也缮之视他城坚甃皆砖也然又重砖而城根砖若石入之地又数尺天顺辛巳河灌城乃独其北门陷而是城也自降而为省也置王府三司又调其十五卫去遂空其四隅斥卤水国又今百五十年故其城若门虽大势巍壮而中损蚀者不少矣嘉靖元年太监吕公来镇兹土登城蹑楼俛仰者久之乃嘅然而叹曰谚有之曰此夕小不补直至尺五是城也及今修之费犹省也夫门者城之喉楼者门之冕也城修宜自门始于是集三司长暨庶尹群吏议城事已又谋之抚按之臣乃命罔恊于厥廸于是吕公则毅然任曰天子勑宪之来也若曰城池军马汝饬汝核今之举固费省而功倍者乃佥罔恊于厥廸佥曰动大众者占之人举大事者审乎时事莫大于城城非大动众不集今兵馑疫疠我民未和记有之曰因天事天因地事地度时未若占人靡和其何城之为吕公曰嗟天下不有惠而不费劳而弗怨者乎是城也先其五门及西关土城若门计费万金耳今无碍帑金若干斤更稍稍益之便足矣夫汴旧京也游食者伙馑则归之益兵城之役诚计日佣之菜色可活而亡命可攵也如是则不动众而大事集矣佥曰窃又闻之事无巨细人存则行是城也前修之者屡矣然上侵而下渔费倍而效寡又土木之役破除易而稽察难吕公曰嗟利弊由人者耳苟子之不欲虽赏之不窃予甞奉命修京之东门矣人无玩心工无耗财是城也举度不中厥惟予咎于是廵抚都御史何公廵按御史王公清军御史喻公暨三司长稔知吕公贤又计帑金得十之六七会又有东寇闭城而门之枢朽铁叶烂脱于是佥议始同而城之役兴矣是役也始于东门程能计日经费节力奖勤黜惰勾稽有簿大持小维工佣称事执信布义听其自来凡城之材砺鍜砖垩木石槱炭胶角颜采皆公市平取官靡告困民罔知劳一门既一门继五门既土城若门继行之有序匪棘匪纾革之仍之各适厥中于是撤朽克蚀植颓筑虚凸凹完齾浚浅疏塞远而望之楼橹翚赫粉堞唤如坚者屹屹深者郁郁直者嵂嵂横者翼翼廹而察之石楣铁枢虹梁卧冲隍堑萦输盖一夫当关万夫莫前者也登而览之嵩行失崄大河夺色俯而视之司府填委仓库充实旌棨甲冑周庐是严足以域民威暴壮气助武然计之则费省要之则功倍斯何也所谓事无巨细人存则行者也廵抚王公廵按俞公清军戴公之来颇亦异同于斯城及见吕公贤乃亦咸相于厥成乃吕公则愈心于城事时时出督劳之曰嗟尔官尔工尔佣母欺毋玩母自阱尔躬是故一门成则尽徙其余于他门即拳石块砾寸铁尺木敝杵坏畚无妄弃者汴之为水也出城则甘于是吕公周览而叹曰嗟设卒有寇至小门扃大门钥乘障之士瞭陴之子守麾之吏渴也奚救之矣乃默祷于卜门穿一井五井皆甘是时布政左使刘公右使宋公实经厥费按察使张公都指挥徐公赞画为力乃命议代石为碑树之南熏门月城亭焉以纪实诏来且张城大修之本也城门故各有庙是役也亦各新之而严其祀或问李子曰先王之建都也必城焉急然孟子则云固国不以山溪之崄何也李子曰斯恶夫专事地者也非天不生非地不形非人不成是故先王之为治也内外交饬本末具修顺时豫防设崄为固人心虽和守战是忧故曰重门击柝以待暴客故城者民之扞也障内而严外者也虽然诗有之矣走斗走斗武夫公侯干城又曰宗子维城故不天则悖不地则害不人则空故人者本也孟子所谓地利不如人和者也善为治者本末外内交饬而具修可也 

河南清军察院名碑 

监察御史丹徒许君清河南军三年当代去顾其厅左有记名之碑碑前监察顾君所树而李子记者也李子曰是记也不文许君曰出子手奚不文也诚不文也愿磨去前作李子曰夫记不以碑乎碑不以名乎然是碑也非清军河南御史不名何也以河南清军察院碑也夫见有异同则行有得失职有久暂则绩有巨细故同官而异情同事而异声情以声殊名以情别名而志之则妍丑具列列而永之非薄之道乎然君子乃不之废碑者非谓昭鉴戒备今昔览之者怡悚然起哉夫军者民之对而清之者淆之理也昔　高皇帝制兵也意每昂军而下民惟官亦然文皇帝南翦北逐亦非于兵忘也乃宣德间顾业忧军之淆也议立清之之官矣夫法缘情者也今人情既莫不乐民而苦军故上之人虽日忧军而军之法日愈淆故官初弗尊也今惟监察御史使初患数代今三易年代不数代又专然官者靡有乐久乎此者也此无他势难也难之势二严也必繁句稽民必大扰扰则妄指掜报而害人必曰苛缓也必玩玩必潜必漏必脱人必曰纵是故官者不欲久也曰吾病弗克理即弗病也曰吾虽久而闲久者闲病者归去者幸来者効是军也不终淆哉夫士未有不名而励者来诚有惕于名碑曰彼苛吾宽彼纵吾密彼暂吾久彼闲吾力诚以是快然起也君子亦若之何而能废碑也故曰伐柯伐柯其则不远故劝来者未有不证往者也劝来以证往则今昔自备考情以指名则鉴戒易昭此所谓小大由之者奚啻乃军事又奚啻河之南虽然琴瑟不调必解而更张之者势有不可仍者也天下固有力而久密而宽而不之能为者此则非迂儒之所知也许君三年案牍盖二十倍于前然又数上封事所规画率军便睢君前在兹亦理淆之才然未久以盗起罢去二君名籍载之下方矣

【卷第四十一】 

【碑文九篇】东山书院重建碑锺陵书院碑宗儒祠碑 六合亭碑 南新二县在城社学碑钓台亭碑 提学江西分司题名碑旴江书院碑曲江祠亭碑 



空同集卷第四十一 北郡李梦阳撰 　碑文九篇 

东山书院重建碑 

东山书院故在余干县冠山东峰旧志曰南宋时赵忠定汝愚其弟汝觏汝愚子崇宪建而朱子至则主之而讲学云书院故有堂曰云风堂朱子手笔今不存忠定之以谗死也朱子实即其堂注离骚经云宋亡书院为人所据而番阳有李荣庭者取复焉迭山谢公有记迄我明兴而其地又入于寺弘治间知县昆山沈时又取复焉构堂于其上未几姚源洞盗起兵屯余干而其堂为乱兵焚正德六年予按县登山履书院址怀顾会江西右布政使温江任公以兵留县又力取其地复焉曰夫盗贼不平者教化不行也兵阵无勇者亲上之义不明又视其长轻也又曰东峰孤峻而风书院合徙中峰中峰妥而结有龙池焉炎暵不之竭也乃于是令知县冠丈中峰地东西得二十八丈南北七丈中构堂五间南向以祠而堂之东仍构云风堂西构讲堂又构东西廊号房以处讲朱子之学者是役也任公出金百右参政董公金五十吴公二十二公者亦以兵留县者也书院成而议祠焉任公曰夫士养于学足矣奚贵于书院盖书院者萃俊而专业者也夫士羣居则杂杂则志乱志乱则行荒故学以养之者大也书院以萃之者其俊也俊不萃则业不专业专则学精学精则道明道明则教化行而人知亲长之义人知亲长之义则盗贼可不兵而平也故书院者辅学以成俊者也然必人焉以为之归祠之而重其地东山书院祠者朱子乎然有赵氏父子兄弟也又其后有以道鸣其乡者董公曰朴闻之地以主道以宗先后者必据尊卑者必杀今之祠忠定宜左朱子右位皆南向忠定弟汝靓西向曹无妄建东向皆北上柴强恕元裕位次汝靓饶双峰鲁次建明敬斋居仁次元裕皆东西向而忠定子崇宪元裕侄中行宜不祠夫朱子者固道之宗也然其心必左忠定忠定者其先达也又与其弟主乎地者也夫无妄者于朱子见而知之者也而强恕双峰敬斋则相继起于其后夫四人者固以道鸣其乡者也今诚欲萃俊专业以明其道非据先后之绪不可而祠其父者置其子斯又尊卑之杀也位次成知县冠请文于予刻碑按忠定当光宗时设计易位定大难以安社稷引用名硕弼成新政其功可谓伟矣斯其人岂以死生富贵动心哉然卒以谗死悲夫曹无妄者晚游朱子之门朱子授以无妄因称无妄先生柴强恕读书以穷理尽性为本尝作春秋尚书论语解及系辞中庸大学说史评宋名臣传而双峰鲁中行皆其门人也双峰之学本于致知力行所者有五经讲义论孟纪闻春秋节传庸学纂述太极三图庸学十二图张氏西铭图近思录饶氏遗书等书吴氏称其学究天人动则以善是已敬斋之学动静表里一主于敬所著有居业录多发先人所未发然甘贫力耕孝母耻言仕进云夫士尚友千古负笈而游四方者以道从也今有朱子以为之归而乡之诸以道鸣者又烺然其前也穷不如四人贤达不如忠定不以死生富贵动心其亦非士已夫弦歌之于强暴殊也然彼卒不足以胜此何也其性同也士母曰教化非所行于乡亲义不入于盗贼患吾之道不明焉已不患不明而患学不精不患不精而患业不专否则不足谓之士矧谓之俊诸士勉哉斯三公者所望也任公名汉今为右副都御史巡抚江西董公名朴麻城人吴公名廷举梧州人皆右参政 

锺陵书院碑 

锺陵书院在进贤县学背学书院各据崇东南向而中限以衢始予毁南岳庙也福胜寺僧谓学生陈云章曰请以寺易庙陈生曰何也僧曰庙僻而寺临衢且近市寺为书院则书院学各据崇相望也于学便陈生以告予予曰可哉易之于是徙寺于庙而以寺为书院云教谕黄懿训导谈一凤与陈生等来议书院事曰夫进贤者故南昌锺陵镇也割为县书院称锺陵书院宜夫周子者故南昌尉也祠则周子予曰可哉于是书院立祠祠周子前立讲堂祠左右斋四明通公溥有东西廊屋又立光霁亭云建昌府推官赵汉会权县事颇葺其残漏及知县王纪至则建二门立碑又以南岳庙故租九石零并田入之设门子守焉大槩亦若此焉矣王纪使陈生求记予曰嗟书院厥予愆哉夫郡邑之设学也所以规贤也是故庐以居之使之安也廪以食之虑弗专也师以临之友以亲之经术是游养之端也异其冠衣示殊众也建之以庙贤圣毕聚标之趋也朝钟暮鼓课艺程能严惰纵也夫如是士犹不知践道而书院者予奚以哉虽然士田是有兴乎陈生曰自孔孟没历千余岁绝矣夫周子起而后道复明也先生谓有兴者以兹乎夫学以规之者常也耸耳目以新之则举指焉存如射者在庭扬觯以命耦周子者非文王犹兴者也明通公漙其径也光霁者彷佛乎形容之也夫书院可少哉书院地丈尺屋数刻诸碑阴 

宗儒祠碑 

