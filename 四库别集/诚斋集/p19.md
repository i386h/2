<!-- { "loadSidebar": true } -->
　　临晓睡偏重不知窻已明髙梧下清露宿鸟有寒声愁岂闗须事秋来添雪茎病身仍哭子并作老来情
　　秋热
　　多难幽懐惨不舒秋风残暑扫难除一生最怕西窻日长是酴醿架子疎
　　年年极暑与秋期日日秋阳在暮时我自愁吟无意思蝉声移近入檐枝
　　夜坐
　　夜永留清坐诗臞称病容溪鸣风处竹月湿露中松喜事何曾梦灯花诳杀侬欲归归已得归得却无悰中秋病中不饮二首后一首用辘轳体
　　去年两浙浙西州今夕南溪溪上头满着玻瓈一盆水洗开玉镜十分秋病来不饮非无酒老去追欢縂是愁自笑独醒仍苦咏枯肠雷转不禁搜
　　无风无雨并无云今嵗中秋尽十分毕竟氷轮谁为转碾穿玉宇不生痕坐看儿辈纷然饮也遣先生半欲醺自是清尊负明月不闗明月负清尊
　　中秋月长句
　　西山走下丹砂丸东山飞上黄金盘径从碧海升青天半湿尚带波涛痕初辉淡淡寒不动月华犹轻桂华重黄罗团扇暗花文蹙金突起双龙鳯须臾正面天中央银钲退尽向来黄乾坤镕入氷壶里万象都无只有光平生爱月爱今夕古人与我同此癖去年中秋天漆黒今年中秋月雪白先生旧不论升斗近来畏病不饮酒月下醒眼搔白首明年月似今宵否
　　秋雨初霁
　　松竹阴寒分外苍芭蕉花湿梦中香抽身朱墨尘埃里入眼山林气味长今日更无秋热苦晓晴犹带雨余凉却将白髪三千丈缲作霜丝补锦囊
　　子上弟折赠木犀数枝走笔谢之
　　我家殊未有秋色君家先得秋消息西风夜入小池塘木犀漏泄月中香一粒粟中香万斛君看一梢防金粟门前双桂更作门路人知是幽人屋数枝寄我开愁眉欲状黄金无好诗君到广寒折一枝香无两般君自知西斋旧无竹予归自毘陵斋前忽有竹满庭葢墙外之竹迸逸而生此也喜而赋之
　　平生取友孤竹君馆之山崦与卜隣风襟月佩霜雪身只谈风节不论文我开西斋对清润每嫌隔窻不相近别来桃李一再花我长在外君在家归来西斋挂窻处此君忽在窻前住绕墙检校无来路此君来路从何许向来先生初出去遣猿看墙鹤看户如何鹤睡眼未开此君一夜过墙来明朝穉子满庭砌豹文玉骨龙苗裔春风吹堕锦衣裳仰看青士冠剑长先生岂惜窻前地与君同醒复同醉
　　病后觉衰
　　病着初无恼安来始觉衰人谁长健底老有顿来时山意凄寒日秋光染瘦诗小松能许劣学我弄吟髭昨日访子上不遇徘徊庭砌观木犀而归再以七言乞数枝
　　昨携儿辈叩云闗绕遍岩花恣意看苔砌落深金布地水沉蒸透粟堆盘寄诗北阮賖秋色供我西窻当晩飱小朶出丛当折却莫教折破碧团栾
　　芭蕉
　　骨相玲珑透入窻花头倒挂紫荷香绕身无数青罗扇风不来时也不凉
　　潇潇洒洒复婷婷一半风流一半清不为暑窻添午荫却来愁枕作秋声
　　檐牙窻额两三株只欠王维画雪图开卷不题元字脚碧窻团蜡有如无
　　拒霜花
　　木蕖何似水芺蕖同个声名各自都风露商量借膏沐胭脂深浅入肌肤唤回春色秋光里饶得红妆翠葢无字曰拒霜浑不恶却愁霜重要人扶
　　不寐
　　老来只顾酒难醒酒力才醒梦便惊露滴新寒欺瘦骨宦逰如梦记平生深山五夜鸡吹角落月一窻鹅打更等待晓光雕好句晓光未白句先成
　　非闗枕上爱吟诗聊复销愁片子时老眼强眠终不梦空肠暗响诉长饥翻来覆去体都痛乍暗忽明灯为谁只道昼长无那着夜长难禁不曾知
　　暗虫夜啼不肯停直从黄昏啼到明不知讨论底事着为复怨嗟谁子生至竟终宵千万语真实只是两三声唧唧唧唧复唧唧此外何言君试聴
　　初闻一犬两犬声次第逺近鸡都鸣今夕明朝何日了南邨北巷防人行忽思春雨宿茒店最苦仆夫催去程是时懒起惜残睡如今不睡愁独醒
　　寄题保静庵【刘贤砺取司马温公无为賛中语名其庵谢昌国记之治心以正保躬以静温公语也】
　　洙泗九渊閟珠没人下取龙怒须迂叟勃兴章甫徒刺手一探珠炯如治心保躬四颗余一颗光照千乘车艮斋竪起尘拂子保静居士一笑喜试看此珠狂波底波自拍天珠在水江南江北起秋风庵前庵后吹霜松居士焚香于其中手挥五送归鸿
　　戏题常州草虫枕屏
　　黄蜂作歌紫蝶舞蜻蜓蚱蜢如风雨先生昼眠纸帐温无那此辈喧梦魂眼中了了华胥国蜂催蝶唤到不得觉来忽见四折屏野花红白野草青勾引飞虫作许声何縁先生睡不惊
　　子上持豫章画扇其上牡丹三株黄白相间盛开一猫将二子戏其傍
　　暄风暖景政春迟开尽好花人未知输与狸奴得春色牡丹香里弄双儿
　　和李与贤投赠之韵
　　云海不教鹏怒飞玉阶也合鳯来仪如何天下李元礼未遇人间钟子期夜诵子虚无路逹梦生春草只心知愿君更奏三千牍金榜青衫染栁丝
　　李与贤来访自言所居幽胜甚似剡溪因以似剡名其庵出闲居五咏因次其韵
　　玉壶氷段露金茎未抵闲居五咏清休道曹诗成七步不须三步已诗成
　　山似剡溪溪似油人如诗句句如秋无边春里花饶笑有底忙时草唤愁
　　溪上新桥似鳯林残风剰雨做秋阴先生小试南风手冩得一川山水音
　　见説幽居绕万松栽梅能白桃能红人行剡曲溪山里家住辋川图画中
　　漫浪江湖天一方故人不见两三霜对牀説尽平生话黄叶声中秋夜长
　　寄题李与贤似剡庵
　　四明狂客一茅屋勅赐剡川才一曲安福诗人李与贤大书似剡山扉前我曾着脚勾践国奉诏昭陵省松柏是时八月欲半头镜明不是人间秋稽山影落水晶阙荷花露滴波中月季真茒屋荒苍苔古木哀猿啼禹穴今君结屋阿那边匹似剡川若个言我到剡川君未到似和不似然不然君不见兴公旧草天台赋元不曾识天台路一俯仰间已再升何用瘦藤与芒屦
　　试蜀中梁杲桐烟墨玉版纸
　　木犀煑泉潄寒齿残滴更将添研水子规乡里桐花烟浣花溪头琼叶子先生老去怯苦吟琢无肝肺呕无心芙蓉在左木犀右漫无七言真借手秋光一防入骨清有笔如椽描不就先生不瘦教谁瘦
　　蕙花初开
　　幽人非爱山出山将何之山居种兰蕙嵗寒久当知初艺止百亩余地惜奚为先生无广居千岩一茅茨四面祗艺蕙中间才置锥鋭緑分宿丛脩紫擢幼枝孤干八九花一花破初蕤西风淡无味微度成香吹灯梦得幽馥月冩传静姿我欲掇芳英和露充晨炊忽然恻不忍环玩真忘饥岂无众花草不愿秋卉迟种时乱不择嵗晩悔可追
　　木犀落尽有感
　　一嵗秋香又一空落英顦顇怨西风开时占断西风晩岂念荷花脱病红
　　姮娥收去广寒秋太息花中无此流花品已高香更絶却縁韵胜得消愁
　　秋蝇
　　秋蝇知我正哦诗得得缘眉复入髭欲打羣飞还歇去风光乞与防多时
　　白鱼羮戏题
　　秋水寒鱼白锦鳞姜花枨实献芳辛东坡玉糁真穷相得似先生此味珍
　　松声
　　吟诗口角恰微鸣唤得风从月脇生端为先生醒醉耳绕山搜得万松声
　　寄题邵武张汉杰运干万巻楼
　　书生都将命乞书愿身化作蠧书鱼蠧鱼生得针来大日啖银钩三万个书生一腹无十围经炊史酌不曾饥君家一编本黄石积书至今与山齐玉川搜肠才一半邺侯揷架端无羡如何万巻楼上人却去黄鹤楼前作賔賛
　　戏笔
　　野菊荒苔各铸钱金黄铜緑两争妍天公支与穷书客只买清愁不买田
　　我诗只道更无题物物秋来縂是诗着意染须尚白梳头得虱素成缁
　　饭罢散防遇细雨
　　秋暄团扇尚堪携病脚朝来健似飞偶到溪头晴唤出未穷山顶雨催归
　　极知秋旱已难医所喜阴云忽四垂毕竟不成檐半滴辛勤枉费雨千丝
　　重九日雨菊花未开用辘轳体
　　良辰巧与赏心违四者难并自古稀恰则今年重九日也无黄菊两三枝闭门幸免吹乌帽有酒何须望白衣正坐满城风雨句平生不喜老潘诗
　　西斋睡起
　　小睡西斋聴雨凉竹鸡声里梦难长开门山色都争入只放青苍一册方
　　读陈蕃传
　　仲举髙谈亦壮哉白头狼狈只堪哀枉教一室尘如积天下何曾扫得来
　　铜雀砚
　　摸索陶不忍研阿瞒故物尚依然浪传铜雀檐间瓦恐是金鳬海底甎
　　黄雀食新
　　鹅黄染线织秋衣杨栁吹绵细细披诗债被渠浑索尽醉乡邀我不容归
　　侯门信口縂称珍只见陈人不见新三日荔枝香味变况开酱瓿拂蛛尘
　　夜寒独觉
　　儿啼惊觉梦中身恰则华胥正问津脚到五更偏作冷老来万事不如人若无窻月谁相伴聴尽鸡声不肯晨尚有布衾寒似铁无衾似铁始言贫
　　雨晴得毘陵故旧书
　　雀声只喜晩晴新不管畦蔬雨未匀日与山光弄秋色风将竹影拂窻尘多时浙右无消息忽有书来问老人知我近来头白尽寒暄语外更情亲
　　忧患感叹
　　醉里还多感醒来却更愁醉醒多不是愁感防时休
　　又
　　老去情怀已不胜愁边灾患更相仍胸中莫着伤心事东处消时西处生
　　霜晓
　　荒荒瘦日作秋晖稍稍微暄破晓霏只有江枫偏得意夜挼霜水染红衣
　　寄题萧邦怀步芳园
　　羣莺乱飞春昼长极目千里春草香幽人自煑蟹眼汤茶瓯影里见山光欣然药圃聊步屧戏随蜜蜂与蝴蝶杨花糁迳白于雪桃花夹径红于缬
　　庆长叔招饮一杯未釂雪声璀然即席走笔赋十诗
　　晩饮西隣大阮家天风吹雪入檐牙呼僮净扫青苔地莫遣纎尘涴玉花
　　长廊尽处绕梅行过尽风声得雪声醉里不愁飘湿面自舒翠袖防琼英
　　老手那知鬓却凋忍寒命看珠跳却嫌地暖无氷冻恰则飞来恰则消
　　梅花得雪更清妍折入灯前细撚看下却珠帘教到地横枝太瘦不禁寒
　　雪正飞时梅正开倩人和雪折庭梅莫教颤脱梢头雪千万轻轻折取来
　　急雪穿帘绕蜡灯梅花微笑古铜瓶朔风恶极惊人杀吹倒琉璃六曲屏
　　南烹北果聚君家象箸氷槃物物佳只有蔗霜分不得老夫自要嚼梅花
　　不是今朝雪不清只愁清杀老书生不知落尽防多雪做尽北风无限声
　　酒香端的似梅无小摘梅花浸酒壶莫遣南枝独醒着一杯聊劝雪肌肤
　　燕宁轩里集羣仙薄宦归来又两年梅影舞风风舞雪劝人何苦怯金船
　　糟蟹六言
　　霜前不落第二糟余也复无双一腹金相玉质两螯明月秋江
　　别业抛离水国失身堕在糟丘莫笑草泥郭索筞勲作醉乡侯
　　克信弟坐上赋梅花二首
　　对酒初惊髪半华折梅还觉兴殊佳如何屋角西南月只照梢头一两花自是向来香寂寞不须更道影横斜北枝别有春无价和靖何曾覔得些
　　月波成露露成霜借与南枝作淡妆寒入玉衣灯下薄春撩雪骨酒边香却于老树半枯处忽走一梢如许长道是疎花不解语伴人醒醉替人狂
　　徳逺叔坐上赋肴核
　　糟蟹
　　横行河海浪生花糟粕招邀到酒家酥片满螯凝作玉金穰镕腹米成沙
　　牛尾狸
　　琼瑶风骨褐衣裘野果初红玉露秋僧孺唤渠登牓尾季狸只合隐山头
　　蔊菜
　　韲臼文辞粲受辛子牙髙祖芥为孙劝君莫谒独醒客只谒髙阳社里人
　　蜜金橘
　　风飱露饮橘洲仙胸次清于月样圆侠客偶遗金弹子蜂王撚作菊花钿
　　藕
　　荷衣芰制雪为容家住云烟太华峰外面看来真璞玉胸中雕出许玲珑
　　人面子
