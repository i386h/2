<!-- { "loadSidebar": true } -->
　　剪彩逢辰，爆竹声随腊尽；传柑届节，梅花香逐春来。歌盛世之升平，欢腾蔀屋；视丰年以大有，庆溢元宵。于时结彩幕于通衢，妆成万卉；架莲灯于永巷，工费千针。看蹲舞兮 回波，仙童醉 酒；听行歌兮满路，村女采茶。月下徘徊，喜金乌之不禁；风前凝伫，嫌莲漏之频催。雅作帷灯，群标隐谜。或穿穴经传，或挦 扯诗歌。或兼采风谣，雅俗何妨共赏；或敷求往哲，姓名似畏人知。爰有博通载籍，雅 尚风流。携朋好以逍遥，角才思之敏捷。射标射覆，逞逸兴而推敲；疑假疑真，寄深情于参考。作者心原了了，猜来想入非非。漏永忘归 ，欲试解连环之手；更阑不倦，还矜中肯綮之才。万绪纷抽，携去笺夸侧理；两心相印，赠来管号中书。虽乡曲之闲情，实春宵之韵事也。至若故作藏头诗句，耑为歇后言词。寄意过深，尚须注脚；引喻太直，未免骂题。泛扯者，既病游移，强凑者，奚辞 翻驳。甚 而言多侮 圣；抑且语 出伤人。有一于斯，岂不谬哉。嗟乎！茶经、觞政，佳篇已见前人；奕谱、琴操，雅集久传坊本。言辞浅率，诚无补于诗书；句读分疏，聊自娱于翰墨。删存小帙，少资灯市 清谈；镌得寸编，庶助艺林佳话。
　　同一谜底，而用面取材各有不同，命意亦别穷极巧思，各擅其奇。京都群社，辄闻有谜面之征者，应征者则运出灵机，穷源竟委，一时五光十色，陆离满目。韩子振轩，于此例独冠，曾见其应群社征求，竟以百面射一底获选，蔚然大观。诚非谜家斫手，莫能如是。然其间不无少疵，盖亦难矣。
