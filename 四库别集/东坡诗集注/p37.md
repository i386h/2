<!-- { "loadSidebar": true } -->
　　老身倦马河堤永踏尽黄榆緑槐影荒鸡号月未三更客梦还家时一顷归老江湖无嵗月未填沟壑犹朝请黄门殿中奏事罢【子仁唐纪明皇开元元年改门下省为黄门省今以言子由时为黄门侍也】诏许来迎先出省已飞青葢在河梁定饷黄封兼赐茗逺来无物可相赠一味丰年説淮颍
　　紫团参寄王定国
　　谽谺土门口突兀太行顶【厚本草注人参生于路州太行山上谓之紫团参】岂惟团紫云实自俯倒景刚风被草木【厚抱朴子载鸱鸢展翅不动去地四十里风力猛壮所以可騐有刚风世界也】真气入苕颖【次公陆机文赋云苕发頴竪】旧闻人衔芝【厚本草人参一名人衔】生此羊肠岭【次公前汉地理志上党壶关县有羊肠阪】纎防虎豹鬛蹙缩龙蛇瘿蚕头试小嚼【厚俗称人参如蚕头者最良】龟息变方骋【厚唐书袁天纲李峤同宿袁听峤息在耳中贺曰郎君贵寿此龟息也】矧予明真子已造浮玉境清宵月挂户半夜珠落井【厚珠落井以言咽纳也黄庭外景经抱珠懐玉和子室注云珠玉谓津液室谓身也令人炼津液以理一身也】灰心寕复然【縯前汉韩安国为狱吏田甲所辱曰死独不复然乎】汗喘久已静【厚本草图经人参大治喘相传欲试上党人参者使二人同走一与人参含之则气息自如不含者必大喘也】东坡犹故日北药致遗秉【次公借用诗遗秉滞穗之语】欲持三桠根【次公本草注髙丽人作人参赞曰三桠五叶背阳向隂】徃侑九转鼎为予置齿颊岂不贤酒茗
　　寄馏合刷缾与子由
　　老人心事日摧頽宿火通红手自培小甑短缾良具足稺儿娇女共燔煨寄君东阁闲蒸栗知我空堂坐画灰约束家僮好収拾故山棃枣待翁来
　　寄虎儿
　　独倚桄榔树【厚广志桄榔树大四五围长五六丈突直旁无条榦枝可作杖其颠生叶不过数十】闲挑荜拨根【厚本草图经荜拨生波斯国今岭南有之多生竹林内正月发苗作丛髙三四尺】谋生看拙否送老此蛮村
　　桄榔杖寄张文濳一首时初闻黄鲁直迁黔南范淳父九疑也【九疑见吾谪海南子由谪雷被命即行诗注】
　　睡起风清酒在亡身随残梦两茫茫江邉曳杖桄榔瘦林下寻苖荜拨香独歩傥逢勾漏令【縯晋书葛洪字稚川闻交趾出丹砂求为勾漏令后隠于罗浮山】远来莫恨曲江张【次公唐书张九龄韶州曲江人当时号为张曲江曲江为相建言放臣不宜与善地故八司马之窜皆在丑地刘禹赐有诗追恨之】遥知鲁国真男子独忆平生盛孝章【次公会稽典録云盛宪字孝章有天下太名孙防欲诛之孔文举与曹公书意欲曹公致书救之书未至而已诛矣初宪为台郎路逄童子容貌非常宪怪而问之曰鲁国孔融宪异之乃载归结为兄弟其云鲁国男子使杨彪传融谓曹操曰孔融鲁国男子也】
　　闻正辅表兄将至以诗迎之
　　生逢尧舜仁得作岭南防虽怀跫然喜【縯庄子逃空虚者闻人足音跫然而喜况昆弟亲戚之謦欬其侧者乎】岂免跕堕忧【厚后汉马援曰吾在浪泊西里间虏未防之时下潦上雾毒气薰蒸仰视飞鸢跕跕堕水中】莫雨侵重膇【援左传韩献子云郇瑕氏之地土薄水浅于是乎有重膇之疾】晓烟腾郁攸【厚左传哀二年司铎火火逾公宫桓僖灾百官宫备府库慎守官人肃给济濡帷幕郁攸从之】朝槃见蜜喞【厚朝野佥载岭南防人好为蜜喞喞防子未瞬通身赤濡者饲之以蜜置之叠上嗫嗫而行以箸挟取啖之喞喞作声故曰蜜喞】夜枕闻鸺鹠【次公鸺鹠荘子所谓夜撮蚤见毫末者葢怪禽也广南人谓之钩鸟】几欲烹郁屈【厚退之南食诗惟虵旧所识实口口眼狞开笼聼其去鬰屈尚不平又陆龟防苦热诗蛇烦争鬰屈蟹躁实郭索】固尝馔钩辀【厚钩辀鹧鸪也其鸣云格磔钩辀故退之诗云鹧鸪钩辀猿呌歇又李羣玉诗云方穿诘曲﨑岖路又听钩辀格磔声】舌音渐防变面汗尝骍羞【次公言作蛮音而慙也骍盖言面赤也退之南食诗腥臊始发越吞咀面汗骍】赖我存黄庭【厚黄庭内景经脾神常存守防庭昼夜存之可长生注云防庭即黄庭】有时仍丹丘【厚楚词逺游云仍羽人于丹丘兮留不死之旧乡注云因就众仙于明光也丹丘昼夜常明也】目听不任耳【厚列子老聃之弟子有亢仓子者得聃之道能以耳视而目聼鲁侯闻之使上卿厚而致之卑词而问焉亢仓子曰传者之妄也我能视聼不用耳目不能易耳目之用】踵息殆废喉【次公庄子至人之息以踵众人之息以喉】稍欣素月夜遂度黄茆秋我兄清庙器【任唐书李珏为殿中侍御史宰相韦处厚曰清庙之器岂击博才乎除礼部员外是也】持节瘴海头萧然三家歩【次公广南谓江之浒凡舟可縻而上下者曰步出柳子厚鉄炉步志三家步言其水也】横此万斛舟【厚九国志王审知闻徐寅名辟为幕下寅不乐一旦拂衣去曰丈尺之水前波后堰也能容万斛之舟乎】人言得汉吏天遣活楚囚【次公汉吏以言正辅楚囚先生目谓也】惠然再过我乐哉十日留但恨参语贤【次公前汉杨敞传霍光遣田延年报敞以废昌邑王事敞汗流浃背不知所应其夫人从东厢出与敞及延年参语许诺注云三人共言故云参语也】忽濳九原幽万里傥同归两鳏当对耰【轼防妇已三年矣正辅近亦有亡嫂之戚故云】强歌非真逹何必师庄周【次公庄子妻死箕踞鼓盆而歌】
　　再和
　　稚川真长生少从郑公游【厚晋书葛洪字稚川从祖吴时学道得仙以其炼丹秘术授弟子郑隐洪就隠学悉得其法矣】孝章偶不死免为文举忧余龄会有适独徃岂相攸【次公诗韩弈篇为韩姞相攸莫如韩乐笺云相视攸所也】由来警露鹤【厚周处风土记白鹤性警至八月露降流于草木上滴滴有声则鸣】不羡撮蚤鹠【縯庄子鸱鸺夜撮蚤察毫末昼出瞑目而不见丘山疏云鸱鹪鹘也】愿加视后鞭【厚庄子善养生者如牧羊然视其后者而鞭之】同驾躅空辀【厚唐逸史载东防霞梦为苍龙溪王写太皇真诀记得四句云昔乗鱼车今履瑞云躅空仰涂绮络轮囷】宁飡堕齿堇【次公唐书明皇谓髙力士曰吾闻饮堇无苦者竒士乃取以饮张果三进頽然是佳酒也乃寝顷视齿皆焦且黧乃以鉄如意击堕之取药传其齿良久复生】勿忆齐眉羞何时遂纵壑归路同首丘【縯礼记狐死正首丘言不忘本也】泉冈松柏老西岭橘柚秋着意寻弥明长颈髙结喉【厚退之石鼎聨句序言侯喜新有能诗声夜与刘説诗道士轩辕弥明在其侧长颈而髙结喉又作楚语喜视之若无人】无心逐定逺燕颔飞虎头君方卒功名一泛范蠡舟我亦霑霈渥渐解钟仪囚【援左传晋侯观于军府曰南冠而絷者谁也曰郑人所献楚囚也使脱之云元符三年庚辰先生在儋州防徽宗登极赦量移亷州安置】宁须张子房万户自择留【縯汉书髙祖自择齐三万户欲以封张良良曰始臣起下邳与上会留臣愿封留足矣】犹胜嵇叔夜孤愤甘长幽南窻可寄傲北山早归耰此语君勿疑老彭跨商周【厚世木云彭祖在商为守藏史在周为柱下史年八百嵗】
　　十二月十七日夜坐逹晓寄子由
　　灯烬不挑垂暗蘂香炉重拨尚余熏清风欲起鸦翻树缺月初升犬吠云【厚退之诗缺月烦屡瞰敬夫野人闻话载杜光庭犬名曰吠云临终命以油涂足以缯表之云可行万里】闭眼此心新活计随身孤影旧知闻雷州别乗应危坐【次公时子由以别驾在雷州】跨海清光与子分过于海舶得迈寄书酒作诗逺和之皆粲然可观子由有书相庆也因用其韵赋一篇并寄诸子侄
　　我似老牛鞭不动雨滑泥深四蹏重汝如黄犊却走来【縯杜诗忆年十五心尚孩徤如黄犊走复来】海阔山髙百程送庻几门户有八慈【次公荀淑有子八曰俭绲靖焘汪爽肃旉并有名称时人谓之八龙而爽字慈明颍川为之语曰荀氏八龙慈明无双注引髙士传曰靖字叔慈则人人皆以慈为字可知矣故后汉赞云二方承则八慈继尘也】不恨居邻无二仲【厚三辅决録蒋诩舍中竹下开三径惟羊仲求仲与之游二仲皆挫志逃名故陶渊明与子书云但恨邻靡二仲】他年汝曹笏满牀【援唐书崔琳毎嵗时宴于家设一榻以置笏】中夜起舞踏破罋【次公俗説有贫人止能辨贩只罋之资夜宿罋中心计曰此罋买之若干卖之若干其息已倍矣我得倍息遂可贩二罋自二罋化而为四自四罋化而为八转买转卖所得倍利无穷遂喜而舞不觉罋破此是戏论而先生用之以言其所希望者类此】防当洗眼看腾跃莫指痴腹笑空洞【縯晋书王导常指周顗腹曰此中何所有顗曰此中空洞无一物然能容卿辈数百人】誉儿虽是两翁癖【厚唐书王福时尝以诸子诧韩思彦戏曰武子有马癖君有誉儿癖王家癖何多耶】积徳已自三世种岂惟万一许生还尚恐九十烦珍从【次公礼记王制云九十者天子欲有所问马则就其室以珍从】六子晨耕箪瓢出众妇夜绩灯火共春秋古史乃家法诗笔离骚亦时用但令文字还昭世粪土腐余何足梦【縯或问殷浩将莅官而梦棺将得财而梦粪何也浩曰官本臭腐财本粪土时人以为名言】
　　渝州寄王道矩
　　曾闻五月到渝州水拍长亭砌下流唯有梦防长缭绕共论唐史更绸缪舟经故国嵗时改霜落寒江波浪収归梦不成冬夜永厌闻船上报更筹
　　被命南迁涂中寄定武同僚
　　人事千头及万头得时何喜失时忧只知紫绶三公贵不觉黄梁一梦游适见恩纶临定武忽遭分职赴英州南行若到江干侧休宿浔阳旧酒楼
　　寄髙令
　　满地春风扫落花几畨曾醉长官衙诗成锦绣开胸臆论极冰霜绕齿牙别后与谁同把酒客中无日不思家田园知有儿孙委蚤晩扁舟到海涯
　　寄子由
　　厌暑多应一向慵银钩秀句益踈通也知堆案文书满未暇开轩砚墨中湖面新荷空照水城头髙柳谩揺风吏曹不是尊贤事谁把前言语化工
　　寄欧叔弼
　　昔葬衣冠今在否近来消息不须疑曾闻圯上逢黄石久矣留侯不见欺
　　州以土物寄少游
　　鲜鲫经年秘醹醁团脐紫蟹脂填腹后春莼茁活如酥先社姜芽肥胜肉鸟子累累何足道防缀盘飱亦时欲淮南风俗事瓶甖方法相传竟留蓄且同千里寄鹅毛何用孜孜饮麋鹿
　　移合浦郭功甫见寄
　　君恩浩荡似阳春合浦何如在海濵莫趁明珠弄明月深夜无数采珠人
　　忆江南寄纯如五首【六言】
　　楚水别来十载蜀山望断千重毕竟拟为伧父慿君説与吴侬
　　湖目也堪供眼木奴自足为生若问三吴胜事不惟千里莼羮
　　人在画屏中住客依明月邉游未卜柴桑旧宅须乗五湖扁舟
　　生计曾无聚沫孤踪谩有清风治产犹嫌范蠡携孥颇笑梁鸿
　　弱累已偿俗尽老身将伴僧居未许季鹰髙洁秋风直为鲈鱼
　　寄周安孺茶
