<!-- { "loadSidebar": true } -->
　　风纪之设振肃纲维宣明风化镇遏奸邪为重至于刷磨案牍特簿书期会之末然而刑狱之重轻金榖之出纳舞弄于巧宻之内包括乎繁冗之中故照刷之时尤宜介意且诸司文案宪司得以治之迟者督之使行错者厘之使正随其轻重而施其决罚虽一检一札之失行十日半月之稽缓盖必较而不恕也至于宪司之事错者迟者何限首领官虽有检举之名分司廽还亦有照刷之说而常人之情无所警畏习于故常狎于情好终于付之不问而已苟以照刷有司之法待之将何所措手足耶有总司立案候分司出廵施行之事分司回日或以还司日近或以廵歴不曽到彼或转行委官却行卷连回牒总司明年出司又复如此搬卷往来有至二三年者本司如此而欲责有司之迟慢可胜叹哉夫书吏权重上下之所共患而莫究其所已然者请因是论之夫分司之出也官吏三四人而已为之官者使皆熟于案牍精于事情则为之吏者虽欲髙下其手舞智作奸其可得乎其有髙坐堂上大小事务一切付之于吏可否施行漫不省録事权之重欲不归之于吏不可得也为吏者虽欲避之亦不可得也况有所见之不同书吏所执虽是而不能抗官长之势其不诡随者鲜矣窃照按察司设立书吏当时议论事事周悉但用非其人不能无弊遂以为冗员革去今欲去事务之稽违削书吏之权重莫若每道依旧设立书吏四名廵行之时分道而出赞画公论扶持纪纲还司专一分轮检举照刷文案其三台察院亦合各设一员并于各道并行台察院考满书吏应任提控案牍及儒贡书吏两考之上选充一考之后依例入流如此则案牍免稽迟之患而书吏之权不削自轻矣
　　荐举官员
　　为治之要在乎得人取人之道必当极天下之公论而后能尽天下之人才荐举之法固取人之急务然举之苟不以道恐复有遗才之恨今日之事试以四事论之举之未尽善者有三而导之使竞者则有一焉所谓未尽善者一曰五事举人之弊五事之目因循虽古实则虚文户口之増不过析居放良投户还俗或流移至此彼减此増之数夫何能哉江南之田水中围种齐鲁之地治尽肥硗虽有真才五终不备辽海之沙漠莽苍巴蜀之山林溪洞龚黄继踵能使田野辟乎欲盗贼之息者有盗匿而不申求讼词之简者将应理之事亦付不问至于赋役则上下贫富品答科沠自有定规尽能奉行亦分内事况实效茫然凋瘵日甚惟其必以五事全备取之则谁不巧饬纸上且例文明谓所举但有败阙罪及元举察官今败阙者何限而黜责未闻宜其翫习苟且非恩不举也今后莫若令监察御史廉访司官凡路府州县官各举所知不必拘以五事明言其才能事政着明实迹以备采择严其同坐之科必罚无恕则人才将自得也二曰不明所长之弊夫人才古今所难人各有能有不能不可强其所短而废其所长也比年以来每见所举之文一槩无非可居风宪言路之人若夫治民用兵理财聴讼主文叅幕考工明术者世岂无之见于荐剡者盖百无一二也今后拟合各言所长至省部籍类以凭采择庶铨用之际各适其材三曰连名举同之弊监察御史举人之际多挽同列联署满纸同署之人复有论荐亦复要之虽有素不相知之人未免委曲顺从殆如答礼盖以平日往复之有素也夫人之相知各有浅深必欲同衔实乖公论今后拟合令单名荐举果有同识其贤亦合别具荐状庶革牵聨之弊其一事导之使竞者比见荐到五事备廉能官员宪台既已除擢后又与之呈省遂营求升等减资且始言荐之以其可居风纪激励贪浊俾居清要则是已赏之矣又图升减不惟有碍选法实导之使竞也今后拟合将已经台除者再不升减其已经省部升减之人宪台若欲除用须待再举无瑕然后甄録庶少抑奔竞之风
　　亷使频除
　　分职之在外者莫重于宪司用得其人则一道之间功效有不可胜言者况廉访使职长一道权总副佥分司总司皆聴处决是以其职尤难其人苟得其人可不假以岁月使之尽展其长乎今天下二十二道阙者盖十常六七徧歴精选仅得几人而到任未几寻复改授夫天下之事非责之专任之久未易有成也朝廷定制内任以三十月外任以三周岁为满虽有明敏过人之才至于本末之后先轻重之缓急布置施为各有条序固非急遽之所能尽也语曰苟有用我者期月而已可也三年有成夫子大圣周岁之月但能仅布纪纲至于治功必三年而后成子产相郑一年而谤之三年而颂之今之所用果何人哉苟得其人则又或一年或半年或数月纷纭改易席不暇暖家赀尽于迁移筋力疲于道路公务益隳纪纲不振职此故也夫省台所职虽有不同机务重轻亦未易别大扺事体相需同欲致治而已今宪台选用官员所至之处吏属尚未尽识而省部论择复与改除其省用者台亦如之遂使一人之身一岁数迁一或不除皆置不用人才固难而用之如此将何以责其成效耶今后廉使既得其人部省不请改用须待将满却聴选除庶三年之间一道之事得以尽其所施也
　　逺道阙官
　　天下之大生民之众抚之以郡邑纲之以宪司可谓治具毕张矣而远迩之间有不容不辨者各道司官除廉使守司刷按置司去处其副使佥事分道出巡所至词讼填塞公务纷纭推问不公审断狱刑照刷文卷点视仓库及体覆体察一切公事一有缺员则巡歴未至之地必有受其弊者今所至阙官或令副使佥事守司而按治州郡皆不暇及况腹里边逺事势不同腹里时有阙官郡邑官吏犹或有所忌惮设有纵恣不法而礼法之民有苦而已若夫边逺地面山川溪洞之险阻徭黎夷獠之冥顽抚字或乖利害不浅官吏凭恃险远率多贪污渔猎茧丝无所不至非持宪之人监临弹治使之有所警畏殆未易靖也今年广西一道至今阙官令经歴权摄司事广东海南福建悉皆阙人盖是已除者托故不来而到任者不久即去迹其所由亦各有说人情孰不欲身之安佚以遂其仰事俯畜之心哉今则不择其地之逺近人之便否一概授之虽严其不赴之罪亦无以作其必往之心也江南三省接连及广海地面二品至七品官员可任风宪者岂无其人若将各道分相近地面官员有政绩昭著曽经荐举者遴选铨除庶人皆知劝可无阙官之患
　　冗食妨政
　　宪司设官置吏虽大小不同而人各有职岂有无事安坐赘员冗食不能少禆治理又复有蠧于政事者哉且司官首领官责任之重固不待言译史则标译文字译写表章书吏则按行照刷审理推问奏差则往来传逹实为行人以至典吏之微亦各有事而通事之设本为蒙古色目官员语言不通俾之传逹固亦切用之人然而今日各道监司大率多通汉人语言其不通者虽时有之而二十二道之中盖可屈指而知也则是所用之时常少而无用之时多虗糜廪禄又与出身日无所事不过挟司官之势陵侮吏曹俯视官府擅立威权恐喝有司嘱托公事附带买卖影蔽富民诚以安坐而食无所用心故其为己营私既专且精也举世皆知书吏握事权重之弊而不知此曹虽不握事权而事实由之故其为害若轻而实重弊难尽除去其太甚今后莫若令译史兼之各路亦合一体照磨虽曰职官皆重慎廉耻架阁承发付以典吏纸札祗候遂为专司余则无所事而安坐冗食亦合减去令知事兼之今各道照磨阙处不少未闻兼之而有失惧者也或谓寺监三品清闲衙门皆设照磨通事此可减乎曰风纪之司一事之微皆当极天下之公论天下冗员不知其几风纪之司皆当建白整顿纵不能此忍自畜之哉或者又谓欲此阙安置人员尤非公论孰谓风纪之司而有为此论者乎倘蒙详酌议行亦有补于风宪
　　铨除御史
　　监察御史前代八品之职国朝官制为正七品选格内任一考与升从六外任两考方进一等握筭计资毫髪不贷至于宪台除用歴御史者即除各道佥事正五品职内转台为都事必授副使正四品级非戾于选法也诚以御史非百职之可比庶务之利病皆得而敷陈百官之奸邪皆得而纠劾朝廷使之位卑而言髙者盖御之有道也人之常情望其所未至则必奋发激励勇于趋事刀锯在前有所不顾位卑禄轻则易于弃去无患失之念去就既轻作事必勇若厌其所望满其所欲则必委曲周旋保全遮护今也四品五品率皆除之甚有资歴已及三品而浮沉其中彼果何望而奋于立事耶故事之来也含糊模棱目曰老成钤口缩头号为持重廹晚景者顾影而自惜计子孙者留意于将来因仍改除遂为得计今后莫若先尽县逹噜噶齐县令有治迹治次及内外六品七品才徳堪充之人其资品髙者不必铨用庶无患失之心又比年以来每将集赛人员除充是职夫聪明敏逹者固亦不少而事务生踈者不能无焉亦合精选上等知识而明敏刚直能胜其任者为之庻几适用于宪纲不为小补
　　赃罚赈济
　　近承奉台札淮西河南廉访司将赃罚钱赈济饥民奏准今后若有赈济没俺文字休交动支切谓民以食为天遇时有阻饥之患国以民为本救荒实为政之先圣朝子育黎元鳏寡孤独给粮养赡灾伤水旱蠲税赈恤至矣然而州县非才奉行不至不幸有水旱之不时细民实获其惠者未之见也而况经费不赀帑藏有数嗸嗸仰给卒无以应之遂至鬻子卖妻轻则为道路之流民重则为原野之饿莩救之之道当如拯水火之焚溺也夫廉访司所収赃罚钱物始则实出于民皆滥官污吏掊克聚敛之与其它用不若归之且各处人民必见已饥而后陈报未有逆料将来而敢预为申请者也若待明文恐有不及如蒙详酌若有赈济附近道分拟候明降其余远道有司钱榖果有不敷许令支用庶望饥民不至失所
　　农桑文册
　　农桑生民之所天有国之大计人无智愚皆知其为重且急也世祖皇帝内立大司农司总挈天下农政各处正官岁时劝课无成效者御史台按察司纠察究治又立行司农司劝农司分地管领为是农桑已见次第并入按察司添设佥事二员后欲减省台官一同奏准廉访司事多依旧存设在后节次奏准管民官提调廉访司体察未闻废弛延佑七年四月大司农司奏奉圣旨节该廉访司为农桑两遍添官交依旧管行每岁攒造文册赴大司农司考较夫责之廉司者盖以劝课官知所警畏初不系文册之有无文册之设本欲岁见种植垦辟义粮学校之数考较増损勤惰所以见廉访司亲为之然养民以不扰为先而害政惟虚文为甚农桑所以养民也今反扰之文册所以责实也今实废之各道比及年终令按治地面依式攒造路府行之州县州县行之社长郷胥社长乡胥则家至户到取勘数目幸而及额则责其报答之需一或不完则持其有罪恣其所求鸡豚尽于供饷生计废于奔走人力纸札一切费用首会箕敛因以为市卑职向叨山北宪幕盖亲见之而事发者亦皆有按可考以一县观之自造册以来地凡若干连年栽植有増无减较其成数虽屋垣池井尽为其地犹不能容故世有纸上栽桑之语大司农岁总虚文照磨一毕入架而已于农事果何有哉况分司所至去处公事填委怱怱未毕已廹程期岂能一一点视盘量兼中原承平日久地窄人稠与江南无异若蒙详酌奏闻依旧廵行劝课举察勤惰籍册虚文不必攒造民既无扰事亦两成

　　至正集卷七十四

　　●钦定四库全书

　　至正集卷七十五

　　（元）许有壬 撰

　　○公移

　　封赠

