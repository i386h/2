<!-- { "loadSidebar": true } -->
　　卿所难问，引喻兼富，理极致深，实非庸浅所能具答。今当为卿各以相酬耳。卿引《般若经》云：若有众生遇斯光者，必得无上道。即经所言，未闻有凡流而得见光明者，如释迦放大光明，普照十方，当斯之时，经不言有群品而得见其怪，而异之者，皆是普明之徒。以斯言之，定不为群小也。卿若以众生为疑者，百亿菩萨，岂非众生之谓邪？然经复云，普明之诣释迦，皆与善男子善女人，持诸华香，来供养释迦，及致供养之徒，自应普蒙其润也。但光明之作，本不为善男子善女人，所以得蒙馀波者，其犹蝇附骥尾，得至千里之举耳。卿又引神变，令三恶众生，得生人天，若在鹿为鹿，在马为马，而度脱之，岂非神变之谓邪？华手思益《法华》诸经所言，若云放大光明，自应与大品无异也；若一一光明，以应适前物，此作非人天所通。夫光明之与寂寞，此址发意有参差，其揆一也。卿引经言，施者授者，财物不可得，与不住法不住般若未有异，二者直是始终之教也。统而言之，俱是破著之语耳。何者，罪不罪，施者授者及财物，都不可得。若都不可得，复何所著，是劝无所著明矣。卿又问明道之无为，为当同诸法之自空为妙空，无以成极邪，又引论中二之间，言意所不及，道之无为所寄邪。吾意以谓为道止无为，未详所以宗也。何者？夫众生之所以流转生死者，皆著欲故也。若欲止于心，即不复生死，既不生死，潜神玄漠，与空合其体，是名涅耳。既日涅，复何容有名于其间哉？夫道以无寄为宗，若求寄所在，恐乃惑之大者也。吾所明无为不可为有者，意事如隐。寻求或当小难，今更重伸前义，卿所引《中论》，即吾义宗诸法，若不空则无二。若不有亦无二，此定明有无不相离，何者？若定言有，则无以拔高士，若定明无，则无以济常流。是以圣人有无兼抱而不舍者，此之谓也。然诸家通第一义，廓然空寂，无有圣人，吾常以为殊大迳廷，不近人情，若无圣人，知无者谁也。（《广弘明集》二十一，又《十六国春秋》六十。）

　　○重答安成侯嵩

　　得表具一二，吾常近之才，加以多事昏塞，触事面墙，不知道理安在，为复以卿好乐玄法。是以聊复孟浪以言之耳，而来谕过美，益以不安。（《广弘明集》二十一，又《十六国春秋》六十。）

　　○遗僧朗书

　　皇帝敬问泰山朗和尚，勤神履道，飞声映世，休闻远振，常无已已。朕京西夏，思济大猷，今关中未平，事惟左右，已命元戎，克宁伊洛，冀因斯会，东封巡狩。凭灵仗威，须见指授。今遣使者送金浮图三级，经一部，宝台一区，庶望玄鉴，照朕意焉。（《广弘明集》三十五，又《十六国春秋》四十二。）

　　○遗释慧远书

　　《大智度论》新译讫，此既龙树所作，又是方等旨归，宜为一序，以伸作者之意。然此诸道士咸相推谢，无敢动手，法师可为作序，以贻後之学者。（《释藏》辇九，又百五。）

　　○通三世论谘鸠摩罗什

　　曾问诸法师，明三世或有或无，莫适所定，此亦是大法中一段处所。而有无不判，情每慨之。是以忽疏野怀，聊复孟浪言之。诚知孟浪之言，不足以会理。然胸襟之中，欲有少许意，了不能默己。辄疏条相呈，匠者可为折衷。余以为三世一统，循环为用，过去虽灭，其理常在，所以在者，非如《阿毗昙》注言五阴块然喻。若足之履地，真足虽往，厥迹犹存常来；如火之在木，木中欲言有火邪，视之不可见，欲言无火邪？火缘木而出。经又云：“圣人见三世，若其无也，圣无所见，若言有邪？则犯常嫌，过去未来，虽无眼对，理恒相因，苟因理不绝，圣见三世，无所疑矣。（《广弘明集》二十一，又《十六国春秋》六十二。）

　　○通不住法住般若

　　众生之所以不阶道者，有著故也。是以圣人之教，恒以去著为事，故言以住般若，虽复大圣元鉴，应照无际，亦不可著，著亦成患。欲使行人忘彼我，遗所寄，泛若不系之舟，无所倚薄，则当于理矣。（《广弘明集》二十一）

　　○通圣人教放大光明普照方

　　圣人之教，玄通无涯，致感多方，不可作一途求，不可以一理推。故应粗以粗应，细以细应，理固然矣。所以放大光明，现诸神变者，此应十方诸大菩萨将绍尊位者耳。若处俗接粗，复容此事邪？《阿含经》云：释氏之处天竺，四十馀载，衣服饮食，受诸患痛，与人不别。经又云：圣人亦入鹿马而度脱之，当在鹿马，岂异于鹿马哉？若不异鹿马，应世常流，不待此神变明矣。每事须自同于前物，然後得行其化耳。（《广弘明集》二十一）

　　○通三世

　　众生历涉三世，其犹循环，过去未来，虽无眼对，其理常在。是以圣人寻往以知往，逆数以知来。

　　○通一切诸法空

　　大道者，以无为为宗，若其无为，复何邪？（《广弘明集》二十一）
姚泓
泓字元子，兴长子，以晋义熙十二年僭即皇帝位，改元永和。在位二年，刘裕擒送建康市斩之。

　　○下书复死事士卒

　　士卒死王事者，赠以爵位，永复其家。（《晋书·载纪·姚泓传》，又《十六国春秋》五十九。）
姚
字景嶷，仕姚苌，为辅国将军宗正卿、司隶校尉、尚书令，封赵公，拜太尉，姚兴时进太傅。

　　○上疏谏去帝号

　　伏惟陛下熏格皇天，功济四海，威灵振于殊域，声教暨于遐方。虽成汤之隆殷基，武王之崇周业，未足比谕。方当廓靖江吴，告成中岳，岂宜过垂冲损，违皇天之眷命乎。（《晋书·载纪·姚兴传》上，《十六国春秋》五十六，太尉赵公、等五十三人上疏谏。）
姚嵩
嵩，兴弟，为镇西将军秦州刺史，封安成侯，进司空，镇上邦，泓嗣位，以讨仇池氐杨盛战死。

　　○谢赐皇后所遗珠佛像表

　　臣言：奉珠像，承是皇后遗嘱所建。礼觐之日，永慕罔极。伏惟感往增怀。臣言，先承陛下亲营像事，每注心延望，迟冀暂一礼敬，不悟圣恩垂及，乃复与臣供养，此像既功宝并重。且于制作之理，拟若神造中来，所有珠像，诚当奇妙。然方之于此，信复有间，瞻奉踊跃，实在无量。夫受乾施者无报，蒙恩隆者无谢。虽欲仰陈愚诚，亦复莫知所尽，臣言。（《广弘明集》二十一，又《十六国春秋》六十。）

　　○上述佛义表

　　臣言：奉陛下所通诸义，理味渊玄，词致清胜，间诣逾于二篇，妙尽侔乎中观，咏之习之，纸已致劳，而心犹无厌，真可谓当时之高唱，累劫之宗范也。但臣顽暗，思不参玄，然披寻之日，真复咏歌弗暇，不悟弘慈善诱，乃欲令参致问难。敢忘愚钝，辄位叙所怀，岂日存难，直欲咨所未悟耳。

　　臣言：上通三世，甚有深致，既已远契圣心，兼复抑正众说，宗途，超绝常境，欣悟之至，益令赏味增深。加为什公研核该备，实非愚臣所能称尽，正当铭之怀抱，以为心要耳。臣言：上通不住法住般若义云：众生之所以不阶道者，有著故也。是以圣人之教，恒以去著为事，故言以不住般若，虽复大圣玄鉴，应照无际，亦不可著，著亦成患，欲使行人忘彼我，遗所寄，泛若不系之舟，无所倚薄，则当于理矣。故圣心玄诣，诚无不尽。然至乎标位六度，而以无著为宗，取之于心，诚如明诲，即之于事，脱有未极。夫无著虽妙，似若有不即真两冥，有不即真两冥，恐是心忘之谓耳。窃寻玄教，如更有以谨牒成言，以据愚见，故经云施者授者财物不可得，以无所舍法，具足檀波罗蜜。以此三事不可得故，三者既冥，有无无当，无当之理，即同幻化。以此而推，恐不住之致，非真忘彼我，遗所寄而巳。

　　诏云：放大光明诸神变者，此自应十方诸大菩萨将绍尊位者，斯理之玄，固非庸近所参。然不巳之情，犹欲言所未达。夫万有不齐，精粗亦异，应彼虽殊，而圣心恒一。恒一故圆以应之，不同故权以济之。虽鹿马而未始乖其大，虽现神变而未始遗其细，故《净名经》云：如来或以光明而作佛事，或以寂寞而作佛事，显默虽异，而终致不二。然则于小大之间，恐是时互说耳。如华手经初佛为德藏放大光明，今诸众生普蒙其润，又思益经中罔明所问如来三十三种光明，一切遇者，皆得利益。《法华经》云：佛放眉间相光，亦使四众人部，咸皆生疑。又云：“处暗众生，各得相见，苟有其缘，虽小必益，苟无其因，虽大或乖。”故《般若经》云：若有众生遇所光者，必得无上道。又以神变，令三恶众生，皆生天上。以此而言，至于光明神变之事，似存平等，敢缘慈念，辄竭愚思。若复哀矜，重开导者，岂直微臣独受其赐。

　　诏云：大道者以无为宗，若其无为，复何所为邪？至理渊谈，诚不容言。然处在涉求之地，不得不寻本以致悟，不审明道之无为，为当以何为体。若以妙为宗者，虽在帝先而非极；若以无有为妙者，必当有不无之因。因称俱未冥，讵是不二之道乎？故论云无于无者，必当有于有，有无之相譬，犹修短之相形耳。无理虽玄，将恐同彼断常，常犹不可，况复断邪。然则有无之津，乃是边见之所存。故《中论》云：不破世帝故，则不破真帝。又论云：诸法若实，则无二帝。诸法若空，则无罪福。若无罪福，凡圣无判。苟无判，道何所益？由臣暗昧，未悟宗极，惟愿仁慈，重加诲论。（同上。）

　　○重上表

　　臣言，奉赐还诏，诲喻周备。伏寻之日，欣踊无量。陛下爰发德音，光阐幽极，拓道义之门，演如来之奥，冥宗隐而复彰，玄扉掩而再敝，文外之旨，可谓朗然幽烛矣。夫理玄者不可以言称，事妙者固非常词之所赞。虽欲心口仰咏，亦罔知所尽，由臣愚钝，而猥蒙陛下褒饰之美，诚复欣戴殊眷，实增愧赧。比仰味微言，研咏弥至，其为蒙悟，岂唯过半之益？但臣仍充外役。无由亲承音旨，望云遐慨，实在罔极，不胜延系，谨以申闻，臣嵩言。（《广弘明集》二十一，又《十六国春秋》六十。）
尹纬
纬字景亮，天水人，仕苻坚为尚书令史，坚败，拥立姚苌，历右司马，辅国将军、司隶校尉、尚书左右仆射。姚兴嗣位，封清河侯，卒赠司徒，谥曰忠成侯。

　　○驳李嵩既葬素服临朝议

　　帝王丧制，汉魏为准。嵩矫常越礼，愆于轨度，请付有司，以专擅论。既葬即吉，乞依前议。（《晋书·载纪·姚兴传》上，又《十六国春秋》六十。）
李嵩
嵩仕姚兴，为尚书郎。

　　○上疏言既葬应素服临朝

