<!-- { "loadSidebar": true } -->
    臣某言：臣林莽介贱，幼而强学。窃闻诸《大易》之说曰：“观乎天文，以察时变；观乎人文，以化成天下。”夫察乎变者，立德以贞其象；成乎化者，立言以赞其功。故太极列三阶五纬於上圣，圣人著三坟五典於下。至哉文乎！天人合应，名数指归之大统也。今之言文字者，始於太昊；徵训典者，本於唐尧。振颓纲者，孰若汉朝？兴盛言者，莫如圣代。是则太昊朕之，轩辕章之；唐尧祖之，虞舜述之；汉高作之，光武维之；祖宗开之，陛下因之。臣愚以为太昊至於我高祖太宗，轩辕之於我开元圣文神武皇帝陛下，称广运者四代，继成功者四君，咸宜布昭睿典，光熙德政矣。然则伏羲创文籍，黄帝立史官，太古淳奥，权舆朴略。至陶唐氏，而後大备。故孔子美之曰：“尧之为君也，焕乎其文章。”由是叙帝王之书，首唐虞之典。於尧则曰“钦明文思”，於舜则曰“诞敷文德”，文之时义大矣哉！夏商已後，德弗及舜。仲尼杂目其书，而不为典，言未能察变成化，比唐虞之际也。何则？夏之兴也，泣辜殊於政理；殷之兴也，惭德乖於雅乐；周之兴也，谓武微於尽善，其不为帝典宜矣。陵夷僭乱，以暨暴秦，乱坟籍，瞽聋兆庶。王者之风殄矣！生人之道穷矣！天之未丧斯文也！故帝道复兴於汉家。数百年中，而宪章具举。夫其推步律历，帝尧分命之典也；增修封禅，帝舜时巡之义也。约三章之法，以正咎繇之刑；班四时之舞，以续后夔之乐。臣窃睹三代之作，贻范垂训，体国绥人。虽载祀绵长，德泽深远，皆因循辙迹，故弗易其事。孔子曰：“殷因於夏礼，周因於殷礼，所损益可知也。”未有踵七雄交争之末，继六籍焚如之後，帝典缺而更张，淳风ㄤ而载洽，若大汉者也。且义帝之丧，三军缟服，异夫汤武之放弑其君矣；诸吕之乱，浃辰底定，异夫羿浞之骤移其祚矣；中兴之盛，华戎率服，异夫吴楚之僭窃其名矣。夫如是，有汉之美，固可以比肩虞后，千载一时之运欤！曹马以还，曾何足拟！四分五裂，朝成暮败。其间虽晋平吴蜀、隋举陈国，混并未几，危亡荐及。法令不足以禁齐人，声名不足以垂後裔，其於帝道疏矣！又况乎南迁淮海、北起胡戎者邪？兹又二朝之不若也！臣闻乾道运行，否终则泰。上帝有以辅文明之哲后，表光宅之休期，必将乘丧乱之极，继驱除之运。故有周之末，礼乐崩坏，连横合纵，俱非正朔，则秦氏略定，而汉代以兴。在晋之亡，县崩折，南吴北虏，各擅名号，则隋氏削平，而圣朝以作。此天意一也！不然，何秦隋二叶而亡也若彼，唐汉一家之盛也如此？於赫盛唐！正百王之阙；思文陛下，光五圣之嗣。启运应期之符，吊人伐罪之义；制礼作乐之本，郊天禅地之位；万庾三登之穰，河海晏清之瑞。舞七旬而殊俗格，歌六律而薰风至。故以腾子姒而绝景，挹妫祁而高议矣，又何东晋、後魏、梁、陈、周、齐之足道哉！诚宜诏史官，敷帝载，炳唐虞之故实，黜商周之遗制矣。汉氏已略之於前，皇唐复旷之於後，臣实惜焉！知而不述，则臣子之罪也。臣实愚浅陋，窃不自揆，敢缘圣朝稽古之道、陛下文思之德，耕牧馀暇，辄复著书，讨寻载籍，於兹一纪。谨上《今文续尚书》一部，凡若干篇。卷始有汉二典，次我唐二典，以续夫前书尧舜之典也。其馀文、景、明、章之後，魏、晋、宋、齐已还，南讫有陈，北起元魏，历周、隋洎夫高氏，以至圣朝，总一十二代。诏策章疏，颂歌符檄，忠臣之正议，武士之权谋，类而刊之，次以年代，以续夫夏、商、周、秦、鲁之篇也。臣闻古者古史记事，左史记言，举其大略，前书之义备矣。孔圣没而微言绝，暴秦兴而挟书罪。虽战国遗策，旧章乱於从横；汉臣著纪，新体互纷於表志。其道末者其文杂，其才浅者其意烦，岂圣人存易简之旨、尽芟夷之义也？昔文宣五帝之书，究三王之季。臣性非天纵，学异人师，禀生何幸，亲奉圣代？此皆文武圣皇之遗旨，臣愚曷足以知之？何者？臣尝伏读《贞观实录》，昔太宗因听政之暇，观览《尚书》，谓侍臣曰：“朕每庶几唐虞，亦欲公等齐肩稷契。”又曰：“令数百年外，读我国史，岂独窥两汉哉？”臣故知有汉之功业，与我唐之化理，俱可以继夫唐虞之盛也。伏惟陛下元德昭升，至仁广被。乃二十一年正月制曰：“各励精一志，共兴元化，俾苍生登於仁寿，天下还於淳朴。”愚臣缅述太宗之旨，伏思陛下之诏，固非取类於三代之间也。勒成帝典，不亦宜乎？陛下睿思雄飞，宸章间发，质文一变，风雅大兴。臣闻水之细者，江海假其深；材之短者，栋梁资其峻。陛下必谓臣所著小有可观，赐以召见阙庭，一垂试问。臣采摭之外，亦以学文，纵不能光扬盛美，犹庶乎细水短材之益，则圣旨之含容大矣，臣之诚愿毕矣。
    ○为扬州李长史作千秋节进毛龟表
    臣某言：臣闻在昔上皇之御极也，则元化有助，嘉祥必臻。故升中於天，而四灵是格。若夫出洛登坛、青文丹甲之瑞，王霸以降，辽哉乎！不可得而闻已。然其缅邈郊薮，葳蕤简牒，与时升降者，亦往往而存。未有含道德之纯粹，阐祖宗之休命，亻免视千载，潜通百灵，允符秘祉，若今之盛者也。伏惟皇帝陛下至诚允迪，悬解自衷，神有契而斯辅，道惟深而不测。故锱铢系表，寐寐胥庭。七曜垂文，则元言焯叙；千秋表节，则绿错来仪。以今月某日，所部江都县崇虚观讲《圣注道德经》，於元元皇帝座隅，有毛龟出见。翠毫金介，烁日霏烟，迹殊生育，来缘感召。应陛下长灵之期，符先圣谷神之妙。知来藏往，实见於兹。休徵委集，万方幸甚，手舞足蹈，倍百恒情。无任喜悦之至，谨奉表以闻。
    ○为从叔鸿胪少卿论旱请掩骼埋表
    臣言：臣闻事君之义，有犯无隐，故心苟所至，愿必上闻，所以罄露尘涓，裨助山海，则匪躬之节著，致主之情竭矣。臣实芜庸，志业非远，幸逢明圣，累忝驱策。位登四品，官亚九卿，叨窃已多，答效无纪。常愿刳肝碎骨，仰报於天，此臣景行前修，悃款终夕，不能已也。臣某中谢。臣闻诸《传》曰：“天灾流行，国家人有。”虽升平之代，秉哲之君，礼义不愆，刑罚斯中，而适当其际，化理不回。故商武受命之贤王，周宣中兴之令主，桑林未祷，金石以销。礼（疑）其大统，则阴阳之数，义实固然；推其至理，是时事之端，政乖取此。诚细有所遗，验诸方志，昭然可辨。虽日月薄蚀，无损於明，而宵旰兢栗，未喻其道，良足惜也。伏惟开元圣文神武皇帝陛下道格上苍，功深下济，叶两仪之高厚，等四序之运行。告成岱宗，而灵飨聿应；展礼农籍，而嘉禾实颖。过於虞后，翼翼迈於周文，故元祖契会昌之符，苍生践仁寿之域。臣窃观图谍所记，生灵以来，巍巍赫赫，未有如圣朝之盛者也。而水旱小数，时或愆和，一旬不雨，仍延圣虑。臣窃以殷周之事考之，斯可得而言矣。臣闻《道德经》曰：“大军之後，必有凶年。”《论语》亦曰：“加之以师旅，因之以饥馑。”盖云暴骨中原，感动和气，疵疠是作，灾害用生。故强死之魂，《传》称为鬼；积尸之气，礼有驱除，不徒言也。臣窃观成汤之受命也，前有伐葛之役，後有升而之师，凡七十二征而天下服，故其诗曰：“武王载旆，有虔秉钺；如火烈烈，莫我敢遏！”宣王之中兴也，亦南征淮甸，北伐太原，外攘夷狄，复文武之境土，故其诗曰：“六月栖栖，戎车既饬；四牡癸癸，载是常服。”则二王用师而定也明矣。未闻有岐昌掩骼之政、秦穆封尸之令，旱之故，不亦宜乎？不然，则《月令》“孟春之命”，“掩骼埋”；《周礼》蜡氏“掌凡国之<骨此>禁”，“埋而置曷焉”，岂虚设也？臣闻之，五材并用，谁能去兵？小则施诸市朝，大则陈诸原野。我国家理定，十纪於斯。陛下重之以怀柔，申之以灵武。三韩左衽，夷於郡县；六狄解辫，愿为臣妾。《书》、《诗》所载，未之闻也。而西戎鬼类，尚兴艽野之师；东胡噍馀，犹儆柳城之戍。陛下爰整其旅，吊厥匪人。虽有征无战，不闻遗镞之失，而恃险与马，犹积抗轮之毙。故血膏草莽，骸聚邱山。史不绝书，士有馀勇，以为常矣。臣又闻之，帝王者，则天而法地，长物以子人。如天之无不帱，如地之无不载，故天无遗人。虽古先哲王，内诸华而外夷狄，亦云要服者贡、荒服者王。声教所加，合於一揆，所以伐其叛而柔其服，重其生而哀其死。《诗》曰：“普天之下，莫非王土。”《书》曰：“丕冒海隅，莫不率俾。”此之谓也。顷春之季，恒阳小愆，宿麦未登，首种不入。赖陛下忧劳日昃，以万物为心。天且不违，应如影响，闰月云暮，时雨滂流。我田我私，既浃祁祁之泽；彼黍彼稷，方成油油之稼。此天庆陛下至矣！人感陛下深矣！而密云未洒，忽复二旬，时属炎蒸，土仍渗漉，元元之望，又加於兹。昔燕祠寡妇，延阖境之润；汉察冤囚，致隋车之雨。今陛下当措刑之代，济必封之，吏不苛刻，人无怨诉，愆亢之由，有异於彼。愚臣不敏，窃有所见，谓宜分遗制使，往校边庭，凡战阵之处，体骨所在，即将埋掩，仍施厉禁。则仪刑万国，仁洽九泉，存亡均雨露之恩，华夷同日月之照，庶膏液与圣私齐运，旱苗将朽骨俱荣。不任（云）云。
    ○为李中丞贺赦表
    臣某言：加书省马崇至自蜀郡，伏奉八月一日制书，大赦天下。罪无轻重，咸蒙洗涤；覆宗之辜，亦赐原宥。惠泽浃於存没，恩荣被乎出处。声动夷夏，气感风□。含齿戴，孰非幸甚！铄哉沛乎！虞后肆赦，羲文作解之盛典也。臣某中贺。臣闻乾灵肇运，亭育万方。其德至普，而或水旱流行，氛表见。然後荡之以祥风，煦之以和气，而品物熙焉。圣人立极，平章庶政，其道至明，亦或四凶在朝，三苗逆命。然後诸严刑，被以文德，而官方正焉。伏惟开元天宝圣文神武证道孝德皇帝陛下，缵戎累圣，惟新旧服，天成地平，万邦作。德礼备举，符应爰臻，下加有奥，四纪於兹矣。由是响明端拱，斋居元默，布大信於群后，绝嫌疑於纤芥。狐鼠凭依，ㄈ扰天纪。陛下垂泣辜之旨，降勤恤之令。将士励节，黎庶归仁，咸思赴蹈，指期荡定，开泰之辰，计不云远。臣又闻之，昔上皇御辨，祗车巡於谷口；盛汉膺运，宾旅奋乎关中。盖风谣尚武，可以大歼鬼类；会昌建福，可以永保邦家。前古休期，复见兹日。臣尝叨近侍，谬佐藩牧。千里景从，不及扈游之观；百城风靡，空惧分忧之责。魂驰井络，恋结巴渝。无任感激悦豫之至。
    ●卷三百二十三
