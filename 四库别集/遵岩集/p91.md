<!-- { "loadSidebar": true } -->
　　学记久稽复命至烦特使逺至罪负何可言其所以迟迟而负稽逋之罪者亦欲竭其鄙陋之意冀有以言之可观者以不重孤执事之托与吾克斋之意今其文成而鄙陋不足观如此抵重自愧耳自有序记文字以来诸名家之文为记学而作者唐人皆有愧词虽韩昌黎夫子庙一篇亦为劣盖唐制立学不广不但诸家无名文而诸家之文为学而作者亦少惟采庆厯诏天下立学制始盛于郡县而古文之兴亦自庆厯以后故宋人之记学者其文甚多然惟李旴江袁州欧阳六一吉州二记盛为一代所传二文要为差疆人意在二公亦非其至者至曽南丰宜黄筠州二记王荆公防州慈溪二记文词义理并胜当为千古絶笔而王公视曽犹为差贬焉学问文章如宋诸名公皆已原本六经轶絶两汉而记学之文其难为工如此况鄙陋无能如不肖者而敢妄希有一言之可观以副执事之请耶惟望改削使不甚纰缪然后入石庶不辱盛举也碑成之日得搨数十本见寄尤所望也
　　与纪山侍御乞集序书
　　窃谓文之在于世乃天地所具设民物所露呈而圣贤者独能观取而类撰之故虽圣贤不常出而此文未尝泯絶以天地常存而人物生成于其间如一日故也不然以某之愚何能有知而敢与此文于大晦几絶耶以其不明之久弛壊殆尽而得与于此文者乃偶出于某之至愚其名姓事行官位年辈不足以惊动人之耳目信之者必不笃从之者必不众固知无所益于此文之明且行也然所谓明且行者非人人皆信而从之之谓有一二大贤者学通于今古之得失而其言足以定是非而曰是文也圣贤之文之遗也则可谓之明矣执事之言足以定是非者也不肖愿乞一言序而存之以俟同好者共论之非期不肖之文行也将有望于圣贤之遗之传之有明也惟执事嘉惠之非不肖之幸也古之序人之文者皆不必其既亡而其人之文之刻又不必其人之尚在故不肖敢力辞执事付梓之举而僣妄而为之序惟许其辞而副其所乞则予文之行自有同好公论矣
　　与陈少岳
　　无所因缘而相知此特达之谊古人有之而非世俗所宜有也公于鄙人一见而有辱交之意且其意已存于未见之前神情契合有不在接遇谈説之顷者岂非无因缘而相知者耶公才学徳业擅名一时人方有望于我而我无所资于人顾独惓惓于鄙人如此信古谊也第愧顽拙谫陋行能学术无所比数有负特达之知耳顷者谈及鄙文有欲见其所作而教之之盛心仆既无他长惟于兹事有少用力处方愿为公一出以求鉴正而况其有意欲见之乎谨录数篇褫为二册盖家居之作此亦十之六七矣倘蒙览观定其可否而特赐一言之是非使知所向实大幸也仆于文字固有用力而文字之外不为无所用其心者惟公观其所为言而又求其所以为言者则仆之用心为不孤矣然非公亦孰能观之瞻溯下风敬俟镌诲
　　与沈古林
　　顷见书院中所刻双江论学四劄切磋讲明吾道之幸窃见劄中往反之意惟南野公之义为精而双江公所驳反不足以易之者倘得二公之劄并观之因以究其往反可否之详则于至当归一之义虽暗劣如不肖亦或得以有省矣惜不及见也公以为何如舍弟辈还敬领尊教仰知惓惓相诱之至续于叶生处収得见寄试录叶生于后进中最为佻防既见公之后气质自觉有变信乎人之不可不闻此学而贤愚大小皆必从此得益也王武阳在莆朱圌泉又继来漳州二君皆卓然有见意究竟此学欲与同志之士共为之今武阳蹔以试事离莆而朱輙擢他官以去真可惜也今公且投此种在闽中待后来有人相与灌壅耘锄则必有丰年矣使吾闽有粒异日当思诞降嘉种有相之功也仆已是下得荑稗种子虽逢农师亦徒觉费造化为之柰何来教犹且退然自引以为勉我之地此意之厚真何可当龙谿公防言似觉诱掖意向之词太多而直截指示处微欠岂接引之法当然耶然使学者人人得见熟读深味自不为无益公嘉惠盛心亦可见于是矣宪节何日离闽便中示及当图领教也
　　与黄洛村
　　使至得领仁兄手教深慰懐仰且知官中有独贤之役而仁兄之意不以为病仆于此窃窥学力所在夫获上治民乃诚身之功是知唯诺进趋皆非鄙迹鞭挞追呼不为俗事今之君子不知为学其于事使之际无非畔援歆羡之私就其最材且智者于上未尝不获于民亦能有以治之而非诚身君子之上获下治矣由其不明乎善也仁兄之学验于实际宜有以自乐仆亦能与知其乐若乃当道倚托之重询谋之信与夫歌颂趋赴之出于民者岂所以语仁兄之治获哉仆索居独学极知寡陋常惧所得偏蔽不足以合乎大方偶因复教妄论及此非以揄扬盛美实欲质其所见以求是正如其契合与犹为乖谬均乞赐之一言使知可否则为益不少矣病中未能请正于问学襍诗十首录稿呈教此亦欲知可否者也
　　与傅锦泉
　　南宫奏名为天下第一吾党之喜可知也然不敢驰书修贺问之仪已于家问中属吾弟道原为述此意不图执事者不罪仆以自外而辱赐之书仰知执事所处之雅矣书中词防见待尤至鄙人何足以承之此诚执事不得自诿虽海内一时魁宏杰出之才犹不敢越执事而当此也况以责之极疎至陋之鄙人乎皇恐不敢闻命人之才力赋受各有所至不可疆致亦难以相易以韩昌黎之好古而经训不敢賛啖陆辈之词史法不能与刘知几之论虽晩作论语解及为顺宗实录实录非工笔论语解不能行也有宋苏曾之贤而穷经订史亦自为人二公不能兼也是则执事所论乃唐宋二三名家所未能及仆又何足议于其间而猥以见待耶此仆所以皇恐不敢闻也抑所谓忧勤惕厉使天理常存人心不死者仆亦窃有所闻焉而非如执事见命之谓也未由奉质书不尽言
　　与尤思所
　　伏审尊眷至任亦且多时琴瑟在御兰玉满前其乐可知又望大椿于云山之外轻系遥思而家人能言其居起之安志意之适亦足乐也即吾所以致思于父母嘉育乎妻子者以尽心乎民则所以老一邑之髙年而慈其幼者只在心诚求之之间必不至于逺而不中矣思所以为何如














　　遵岩集巻二十二
　　钦定四库全书
　　遵岩集巻二十三
　　明　王慎中　撰
　　书
　　与郑环浦
　　久不奉见亦遂不得承贻教区区向往之念深矣一旦使至获领尊札喜可知也教言大指严于名实之间如兄所谓务实胜者矣一时尚言之风宜不谓兄所满况于词章又所谓言之华者宜其尽投烈火而无所爱也弟因此言亦窃有悟矣习气已重未能遽除时时诵兄之札以自戒庶其渐损耳纪山先生爱吾之文自其所好之过非吾之文果有可好也兄亦何用问焉何日获侍左右得质所欲言
　　与朱祗斋
　　久别幸得奉见慰浣罔喻然公归思方急不能一絷白驹为信宿之留欵闻绪论以开蔽陋以袪忧寂用为缺然耳公充飬深厚以道自信不为荣宠闗情淹滞迟钝益见闇然内脩之实頽俗竞躁之中得公表厉之亦是一时硕果也非佞非佞家庆虽乐而王事有程早晩当促装所有寄舍弟家报僭以附从者行李知通家之庆不以为凟也
　　与江午坡书一
　　踈问久矣若甚阙然徒有此心而已闻兄家居行峻迹髙皎然尘埃之外寡与人接既为洁浄如此其所得宜有过人者仆甚欲闻之也仆尝爱汉人不夷不惠可否之间之论伯夷之隘至于举世可恶栁下惠之不恭则乡人无不可狎此于人已之间尚不能无失惟持其间而已耳故仆之所处固不能尽与乡人偕而亦不见甚有可去之人此吾之所志也以彼二子所造之至犹不免有隘与不恭之吾之顽鄙乃欲兼用其长两去其短宜其各无所得清和之名交失而隘与不恭之讪并集于身也然吾终不敢以此悔其所志惟当咎其脩之不勤践之未实而益勉以求成耳仆所处得失如此聊举以告以当面质兄必有以教我也居闲读书观古人之言得其用心之所存恍然若与其人并世而生同席而议决然不敢狥近儒之是而阿流俗之好此率难以具于书且亦知非兄之所欲急闻者其作为文字法度规矩一不敢背于古而卒归于自为其言此在前世为公共之物而在今日亦为不传之秘欲以语人都无晓者尤思与兄道之昨因幸晤令兄少先生稍进其説属其归以相告以求有合吾文尚未录往而洪君之作为之先洪君之文固仆所畏以为不可及而于古有合者也兄若有契于洪君吾之文当继往如其不然则当藏之以待他人矣中泗草堂尚缺文字缘未明泗字之义此小节曽略评之少峯以告肯聴否无限欲言何由得悉
　　其二
　　文字之学已是吾辈第二义此义亦复不明则真可惜此一生聪明矣向在芗溪舟上庐岳寺中与兄所谈虽不防全契亦已半合盖云文论未然而诗评良是不知别嵗十年旧説在兄胸中曽得全契否石生往谒所持仆文字颇多倘出观之以为何如也弟近来诗律益下恐不但未然者难契而所谓良是者亦且不合矣如何如何中泗草堂诗石君督促甚急然欲作数句可人语非迫迫所可得故赋诗一首以为寄盖石君相督之言云不得诗无以借手见师门其勤如此观石君此意不独事兄之严待仆良自不浅今亦勉副其意使借手往见者其诗之陋乃若彼信可愧也弟病体近嵗觉渐蠲减非药饵之力惟于起居食息间用工夫故日见得益耳比得唐荆川书盖与洪芳洲君有武夷之约期吾往防之于幔亭云谷之间倘此期果遂便可访兄为鵞湖之防矣事虽未谐谈及亦自増意气也石君志行识趣极不辱师门相见知甚喜恨不及与席聴所言也
　　与江少峯书一
　　以仆思见兄知兄亦欲见仆然仆踪迹不碍自可行游而兄守官有次难以自便是吾二人之不得相兼其责在仆也况莆中良友相知本自不少不徒见兄因得他访岂不为乐顾坐守一室失此胜晤捧札慨然祗用増叹耳九鲤麦科尤名竒絶不徒访晤庶得覧观兴言及此身住心驰尚冀因兄在彼诱我佚兴逭此惰诮也俟努力圗之伏读闽游杂咏雄调丽藻荡耀心目底滞闭塞之久忽焉开发何快如之过南平县一首直与古人并驱叙情陈事轶宕古雅少陵昌黎未分髙下也观竞渡末聮书坊避暑禅寺颈聫托意婉曲造语工链唐元白集中亦是佳句矣武夷山歌直以信州龙虎山相匹云无间然恐不得为定论兄信州人过占地位便欲吾闽武夷与贵乡龙虎同价耶呵呵投檄径去之説终涉过髙恐此意横胸中触事易露接见监司抚临吏民或不免有作意处便是此一语作种子故长枝叶也仆未见兄輙妄有论本缘相爱又恃相知得尽其説倘所亿不中则失言之咎在仆更为幸也有便不吝见示为望午坡兄闻已有二子更复何求中泗草堂不知作何面势景象尚缺一赋也秉烛草草
　　其二
　　一见之欢何物可喻惟有昔人披云雾而覩青天之説庶彷佛此晤耳恨公尚带宦气匆匆而去使我无以为懽情不能制遂见于诗策勲竹素之林固是仆事虽知其妄而不可轻自菲弃公则宜宣力清时未得輙言巻懐之计也赠意既具诗中比不复烦悉然公论诗取与犹有与仆乖异者如昨所举唐诗一聫以为小儿强作觧事则吾两诗之粗陋又何足以入于目而讽于口耶唐君于诗深矣尚防小儿之讥吾又安能作大人口语也或者取与之乖顾以仆所作者为可亦未可知然吾方决是非于公而为乖异如此虽谬防见可仆亦何以自信矣归见午坡贤弟家庭细谈之有所契合可以见示如其未了亦望勿惜往返也所云近作赋一首古诗十篇及壸公山羣公和编均欲得观之当勿爱也
