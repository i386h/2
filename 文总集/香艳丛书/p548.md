<!-- { "loadSidebar": true } -->
　　至正间，有道士真本无、文固虚，不知何许人，客威顺王家下，通剑术，晓兵机。王虽畜之，未始奇也，惟樊口卫君美重之。一日，王游别苑，召二人侍，因从容讽曰：“方今天下太平日久，极盛而丰，朝政废弛，祸在旦夕。大王朝廷懿亲，宜阴为之备。万一风尘有警，即使指麾义旗，纾君父之急，使神州光复，为大元宗英，岂不伟哉！”王曰：“尔病，风狂耶？何出言若是？”二人默然而退曰：“竖子不足谋。不去祸且至。”于是题诗黄鹤楼而遁。诗曰： 
　　芙蓉出匣照寒铓，上带仇家血影光。 
　　前席早知非圣主，悔将三策说君王。 
　　王知而求之，隐矣。未几乱作，悉如前言，于是陈友谅、明玉珍，皆遣人物色之。不可得。高皇帝既平群寇，四海一家，君美兄君彦，为西衮丞，因往省之。回途覆舟，幸而不死，因踯躅路侧，觅火燎衣，纵步间，忽二道士前揖曰：“范叔何一寒如此哉！”视之，真、文二故人也。告以困苦之状，曰：“无忧也。”遂邀往其家，则青城山也。高墙华屋，深院曲房，苍头数人，列侍左右。与君美话旧，欢若平生。因询其乱中出处，二人曰：“自辞黄鹤，即入黄牛。久隐青城，忽逢青眼。所惜壮心凋落，一事无成。俯仰乾坤，飘飖萍梗。索居闲处，有愧故人。”乃与痛饮。酒酣气豪，议论蜂起。君美曰：“二公炼质名山，犹未能忘情尘世，将不为修真之累乎！”二人大笑曰：“循行数墨，儒之土苴；熊经鸟神，仙之糟粕。吾所谓修真，岂在是哉！”因引君美周视其家。锦绮充盈，金玉山积，各有美人掌之。最后，至一山岩中，有髑髅百枚。二人指曰：“此世间不义人也，余得而诛之。”君美为之吐舌。 
　　明日大设宴，君美首席。两美人捧牙盘，盛明珠十、黄金百两为寿。君美不敢却，但唯唯谢。于是剧饮大醉，本无赋诗曰： 
　　几年兵火接天涯，白骨丛中度岁华。 
　　杜宇有冤能泣血，邓攸元子可传家。 
　　当时自诧辽东豕，今日翻成井底蛙。 
　　一片春光谁是主，野花开满蒺黎沙。 
固虚续吟曰： 
　　豪杰消磨叹五陵，发冲乌帽气填膺。 
　　眼前不是无豪杰，身后何须论废兴。 
　　当道有蛇魂已断，渡江无马谶难凭。 
　　可怜一片中原地，虎啸龙腾几战争。 
其诗大抵类此，则其人可想矣。君美知所吟不能出其右，乃制《喜迁莺》一阕，执杯酹谢于二公，自歌以侑焉。词曰： 
　　乾坤如昨。叹往事凄凉，长才萧索。景物非非，人民俱换，非是旧时城郭。世事恰如棋子，当局方知难着。胜与败，似一场春梦，何须惊愕。　寥落，相见处、萍水异香，烂慢清宵酌。说到英雄，自同梦幻，涩尽剑锋莲锷，看破浮云变态，休问谁强谁弱，堪叹惜，这一番归去，似辽东鹤。  
　　明日求归。二人曰：“唐有红线，今有碧线，当令送君也。”至则一好女子，年可十七八，负竹箱，随真、文同送君美。青城道上，顾谓曰：“后会难期，请为起舞。”碧线开箱，取白丸四，大如鸡卵，乃雌雄剑也。二人引而伸之，飞跃上下。须叟，天地晦冥，风云惨淡，惟于尘埃中见电光翕欻，交绕互缠。君美股战，行不成步。回望其居，皆陵欲若星，殊无有路。君美乃气不得出，目不得合，常若刃在其颈，心胆俱落。舞罢，失二人所在，独碧线旁立。君美倒皮囊中酒共饮。伺夜握君美手，东南而逝。将三更许抵家，但见金珠在榻，碧线变去久矣，竟不知其何术也。 


　　秋千会记　明　李祯　撰 

　　元大德二年戊戌，孛罗以故相齐国公子，拜宣徽院使，萨都刺为佥判，东平王荣甫为经历，三家联住海子桥西。宣徽生自相门，穷极富贵，第宅宏丽，莫与为比。然读书能文，敬礼贤 士，故时誉翕然称之。私居后有杏园一所，取“春色满园关不住，一枝红杏出墙来”之意。花卉之奇，庭榭之好，冠于诸贵家。每年春，宣徽诸妹、诸女，邀院判、经历宅眷，于园中，设秋千之戏，盛陈饮宴，欢笑竟日。各家亦隔一日设馔，自二月末至 清明后方罢，谓之秋千会。 
　　适枢密同佥帖木耳不花子拜住过园外，闻笑声，于马上欠身望之，正见秋千竞蹴，欢哄方浓。潜于柳阴中窥之，睹诸女皆绝色，遂久不去。为阍者所觉，走报宣徽，索之亡矣。拜住归，具白于母。母解意，乃遣媒于宣徽家求亲。宣徽曰：“得非窥墙儿乎？吾正择婿，可遣来一观。若果佳，则当许也。”媒归报同佥，饰拜住以往。宣徽见其美少年，心稍喜，但未知其才学，试之曰：“尔喜观秋千，以此为题，《菩萨蛮》为调，赋南词一阕，能乎？”拜住挥毫，以国字写之，曰： 
　　红绳画板柔荑指，东风燕子双双起。夸俊要争高，更将裙系牢。 　牙床和困睡，一任金钗坠，推枕起来迟，纱窗月上时。 
　　宣徽虽爱其敏捷，恐是预构，或假手于人，因盛席待之，席间再命作《满江红》咏黄莺儿。拜住拂拭剡藤，用汉字书，呈宣徽。宣徽喜曰：“得婚矣。”遂面许第三夫人女速哥失里为姻，且召夫人并呼女出，与拜住相见。他女亦于窗隙中窥之，私贺速哥失里曰：“可谓门阑多喜气，女婿近乘龙也。” 
　　择日，遣聘，礼物之多，词翰之雅，喧传都下，以为盛事。拜住莺词附录于此： 
　　嫩日舒晴，韶光艳，碧天新霁。正桃腮半吐，莺声初试。孤枕乍闻弦索悄，曲屏时听笙簧细。爱绵蛮、柔舌韵东风，愈娇媚。　幽梦醒，闲愁泥。残香褪，重门闭，巧音芳韵，十分流丽。入柳穿花来又去，欲求好友真无计。望上林、何日得双栖，心迢递。 
　　既而，同佥豪宕，簠簋不饰，竟以墨败，系御史台狱。得疾囹圄间，以大臣例，蒙疏放回家医治。未逾旬，竟尔弗起，阖室染疾，尽为一空，独拜住在。然冰消瓦解，财散人亡。宣徽将呼拜住回家，教而养之，三夫人坚然不肯。盖宣徽内嬖虽多，而三夫人独秉权专宠。见他姬女皆归富贵之门，独己婿家反凋敝如此，决意悔亲。速哥失里谏曰：“结亲即结义，一与订盟，终不可改。儿非不见诸姊妹家荣盛，心亦慕之。但寸丝为定，鬼神难欺，岂可以其贫贱而弃之乎？”父母不听，另议平章阔阔出之子僧家奴。仪文之盛，视昔有加，暨成婚，速哥失里行至中道，潜解脚纱缢于轿中。比至，而死矣。夫人以其爱女舆回，悉倾家奁及夫家聘物殓之，暂寄清安僧寺。 　　拜住闻变，是夜私往哭之，且叩棺曰：“拜住在此。”忽棺中应曰：“可开柩，我活矣。”周视四隅，漆钉牢固，无由可启。乃谋于僧曰：“劳用力，开棺之罪，我一力承之，不以相累，当共分所有也。”僧素知其厚殓，亦萌利物之意，遂斧其盖。女果活。彼此喜极，乃脱金钏及首饰之半谢僧。计其余，尚值数万缗，因托僧买漆整棺，不令事露。拜住遂挚速哥失里走上都。住一年，人无知者。所携丰厚，兼拜住又教蒙古生数人，复有月俸，家道从容。 
　　不期宣徽出尹开平，下车之始，即求馆客。而上都儒者绝少。或曰：“近有士自大都挚家寓此，亦色目人。设帐民间，诚有学术。府君欲觅西宾，惟此人为称。”亟召之，则拜住也，宣徽意其必流落死矣，而人物整然。怪之，问：“何以至此，且娶谁氏？”拜住实告。宣徽不信，命舁至，则真速哥失里。一家惊动，且喜且悲。然犹恐其魂假人形，幻惑年少，阴使人诣清安询僧，其言一同。及发殡，空榇而已。归以告，宣徽夫妇愧叹，待之愈厚，收为赘婿，终老其家。 
　　拜住三子，长教化，仕至辽阳等处行中书省左丞，早卒。次子忙古歹、幼子黑厮，俱为内怯薛带御器械。忙古歹先死。黑厮官至枢密院使。天兵至燕，顺帝御清宁殿，集三宫后妃皇太子同议避兵。黑厮与丞相失列门哭谏曰：“天下者，世祖之天下也。当以死守。”不听，夜半开建德门而遁。黑厮随入沙漠，不知所终。 


　　张老传　唐　李复言 

　　张老者，扬州六合县园叟也。其邻有韦恕者，梁天监中，自扬州曹掾秩满而来。有长女既笄，召里中媒媪，令访良婿。张老闻之，喜而候媒于韦门。媪出，张老固延入，且备酒食。酒阑，谓媪曰：“闻韦氏有女将适人，求良才干媪，有之乎？”曰：“然。”曰：“某诚衰迈，灌园之业，亦可衣食。幸为求之，事成厚谢。”媪大骂而去。他日又邀媪。媪曰：“叟何不自度？岂有衣冠子女，肯嫁园叟耶？此家诚贫，士大夫家之敌者不少。顾叟非匹，吾安能为叟一杯酒，乃取辱于韦氏？”叟固曰：“强为吾一言之。言不从，即吾命也。”媪不得已，冒责而入言之。韦氏大怒曰：“媪以我贫，轻我乃如是！且韦家焉有此事。况园叟何人，敢发此议？叟固不足责，媪何无别之甚耶？”媪曰：“媪诚非所宜言。为叟所逼，不得不达其意。”韦怒曰：“为吾报之，今日内得五百缗则可。”媪出以告，张老乃曰：“诺。”未几，车载纳于韦氏。韦大惊曰：“前言戏之耳。且此翁为园，何以致此？吾度其必无而言之，今不移时而钱到，当如之何？”乃使人潜候其女。女亦不恨，乃曰：“此固命乎！”遂许焉。张老既取韦氏，园业不废。负秽地，鬻蔬不辍，其妻躬执爨濯，了无作色。亲戚恶之，亦不能止，数年，中外之有识者，责恕曰：“君家诚贫，乡里岂无贫子弟，奈何以女妻园叟？既弃之，何不令远去也？”他日，恕致酒召女及张老，酒酣，微露其意。张老起曰：“所以不即去者，恐有留念。今既相厌，去亦何难。某王屋山下有一小庄，明旦且归耳。”天将曙，来别韦氏：“他岁相思，可令大兄往天坛山南相访。”遂令妻骑驴戴笠，张老策杖相随而去，绝无消息。 
