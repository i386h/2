<!-- { "loadSidebar": true } -->
　　延陵呉方庆踵栟榈邓肃之门以告曰余先君刑曹与夫子先庭为短檠之旧少年同荐于乡晩得官九品复同等余于夫子顷在庠序为莫逆之交今以姻属奕棊赋诗无顷刻相舍予之贫又与夫子等夫子其知我也深且旧矣余先君子顷视死生之变不入其舍尝穴土为坟曰吾死即埋此今既不幸捐馆舍室家所有租给襄事作堂墓侧以致岁时之思巻曲散才仅除风雨丹雘之饰皆屏弃弗用从治命也或过曰嘻陋矣哉或曰嘻其亦俭于其亲哉夫子视我果贫乎果俭于其亲乎先君子果安于此耶其亦弗安耶肃对曰余虽未获拜刑曹君于堂下然尝闻吾先君子云语曰礼与其奢也宁俭丧与其易也宁戚今人不务为孔子之所为而送终之礼且欲过之殊不知孔子之道卒不可过也以奢易俭以易易戚是终与孔子背驰矣学孔子之道而与之背驰岂知学者小子其志之今以先君子之言以卜其友之志当无二道也然则刑曹君其安于此也审矣君之戚君之俭当无愧于前辈矣夫不俭于戚而俭于言奉之末又其力无以为奢焉以克成先君子之志其过于流俗也亦逺矣昔杜预过邢山见有冢焉问耕父云郑大夫祭仲或云子产之墓也遂率从者祭而观之其隧道不至其前示无所藏所用之石不取美者而取诸洧水示不劳工巧而石不可用于世也预将相土而为容棺之室仪制取法于郑大夫欲以俭自全耳杜预之贤民至于今称之弗释也刑曹君之志其杜预乎君当成之可也呉子于是戄然而起曰余尝名其堂曰仪郑堂其言偶于呉子合岂呉子之贫然后知余之贫乎抑家世学问初无殊论乎夫子其为我记其语可也余曰唯唯虽然晋室未振呉氏方强当时羣臣缩首以顾妻孥无一人为其主辟之惟预与张华等潜知主意赫然振师干戈南挥卵破草折坐今勳业与日月争辉余尝谓预其营葬虽以郑为则其左右晋室则以周召为则也先刑曹尝则其下葬矣其所以则周召者实付后人呉子才学卓卓为一时望律身持志坚于金石又掇科名以居仕版时适今日眞有为也当有大于晋室者夫子其勉之异日当为子大书勳业立为二碑以修邢山洧水故事盖不特作是记而巳矣夫子其勉之




　　栟榈集巻十六
　　钦定四库全书
　　栟榈集巻十七　　　　　宋　邓肃　撰
　　记
　　新建三清殿
　　闽水曲折行乱石间鼎烹雪喷相应而起独沙邑有溪广千余尺纡余舒缓湛如青铜其逺至于二十余里不闻湍激声南有七峯草木苍然四时不改北列万井楼阁翚飞不可以数计昔令尹自县治而南方舟为梁径抵七峯之最西者辟山为堂瞰危为阁下俯风雨旁列星辰似非尘寰中盖沙邑据闽中之胜而是堂与阁又据沙邑之胜此登赏之士所以冠盖相望而游宦于此者尤切切焉若以不得款于是者为大可恨也今令尹郭侯见而叹曰嘻此胜景也是眞可喜者虽然有家焉必有仰事俯育之计有职焉必有民社之忧今为家者弃其家以嬉为职者舍其职以嬉举邑之人若狂焉无乃以胜景为累乎于是呼道士张唐的居之凿山作殿中设三清像巍巍堂堂与阁相称昔日妖歌曼舞之地今化为敛笏垂绅之宫昔日穷奢极欲之境今化为悔罪忏非之地昔者邑官晏此以虐天子之民今也邑官叩此以请天子之寿是非善恶岂不相尚乎郭侯此举其可谓卓然矣且叩予门请以文记之予筮仕之初尝待罪鸿胪寺道释二教兼所辖者其记之为宜且尝因贱职之简得以考其教之所自来矣其源出黄帝其道再盛于老耼其末流诡异有眞可骇者其为家三十有七其为书九百九十有三篇凡有天下者必崇其道论其尤者有三帝焉秦曰始皇汉曰武帝唐曰明皇是三帝者才智絶人蔑视一世穷六合之大不足以厌其欲于是有浩然御风骑气之志炼丹飞符杂以左道自谓其法可配天地殊不知飞腾之术卒不能济反祸其国眞可痛哉此学孔子者所以不欲言老耼氏也虽然汉高祖之取天下则以张良为最其治天下也则以曹参为最良之道盖慕赤松子而参之居则避正室以舍盖公是则道家之术又若无负于天下者盖汉高祖所以取参与良者在道之本不过于清净恭俭无为与民息肩而巳矣而始皇武帝明皇之所尚者区区竭力以事其末故诞妄不经者得以行其志其治乱贤否所以相絶不可同日而语也今郭侯崇奉之志既在其本此吾所以记之不敢辄辞夫未流滋蔓变怪百出可以惑人主而祸天下者皆非黄帝老耼氏之道也予固尝斥之矣奚独孟子能辟杨朱哉当有辨之者
　　南劒天宁塑像
　　昔者释迦尝为其母説法于忉利天宫久而不返为之君父者不得以见之目连行空往返者三刻其像以归以慰当时拳拳者故后世之士欲见佛菩萨而不可得则必效焉此塑像所以兴也东汉之后教入中原有妙传此道而杰出于其徒者如丹霞德山皆号第一流然丹霞御寒则烧木佛德山説法则彻塑像其于目连之论若相反焉余毎疑之而考其所自矣盖由迦叶至师子二十三世而离离而为达摩由达摩至忍五世而益离离而为能为秀能秀之辨姑置未论禅教之判其来巳久自达摩既离之后不立文字则无复以教相为主者此丹霞德山所以不得不与目连殊也虽然达摩之道其果离于佛耶其亦未尝离耶色空未融则物无非妄一视而空则物无妄者既谓之妄则无物可存既曰无妄则何所存而不可乎是故累土于地屹高寻丈假以金碧丹雘之饰望之俨然固不离一聚块耳然方为聚块夫人皆得以贱之一旦建立于上虽顽夫悍卒亦必肃然如临父母是可以妄斥之耶其功迹之妙虽幻于作者之手而瞻仰之诚则生于见者之心原其手之所以运用推其心之所以孚感天机忽然不容拟议教外不传之妙巳行乎其中矣然则丹霞德山之道亦岂殊于目连者乎此主禅悦者其于佛氏塑像所以未能释然不以介意也南劒天宁者大禅寺也政和间废为道宫奥殿佛像民不忍毁竭一城之力迁于东山建大道场靖康之初锡还旧额士庶纷来无瞻拜之地羣议哄然欲昔所迁者或曰东山道场自不可废有石侁者縻金钱二百万鼎作塑像雄伟庄严过于曩昔而东山胜地因得不毁既事且携住持僧净暹书请记于予曰昔李迁修药师院欧阳公为之记故迁得不忘侁其迁之流欤愿夫子记之于曰嘻地瘠人贫无如七闽者居民脱损一钱不益于用怏怏然若切肌肤者累日今石所损动以万计其于妻孥口腹之奉了无与焉问其所以则曰天宁道场祝君父万万寿不可以一日废其区区之诚有足嘉者岂止为李迁之徒哉故余为书之且记其所以然者异时禅悦之士来造天宁一瞻塑像释然而悟不必扫灭教相止了达摩之心将归德于迁耶将归德于侁耶其亦将有取于文乎东坡尝有言曰譬如油蜡作灯烛不有之始终不明当作如是观可也
　　沙县福圣院重建塔
　　塔寺之建自宾国始举国之大不过二所佛氏且从而赞之以为希有事然则佛塔岂可多得耶唐武后欲创祠于白马坡张廷珪力谏曰穷山之木以为塔不足高也后乃止然则佛塔岂易建耶然近年以来井邑盛处必有浮屠计天下之大当以万数难易多寡何相絶如此岂今日佛教之盛非昔者比乎抑天下富庶而土木之功易于创造乎余尝疑其説以质诸长老曰凡建造者为殿以供佛为堂以供僧为桥为路以通往来是各有所为而非偶然者独浮屠之建动切星汉其功甚劳其费不赀而于僧徒未见其有益焉然则古今所以难之而不欲多建者岂非为是耶长老曰不然此庄严之道也今人未必非而古人未必是也今夫假木石之功而饰以丹青之丽光芒璀璨卓然出井邑之上凡有目者皆见而仰之曰佛菩萨舍其下凡十人睹之而一人能作正念则千而百万而千展转不穷当有不可以数计者是则庄严之胜以五采説法而观瞻之士得以目听之其助教化固不小矣而谓之无益可乎此阿育王之建塔所以至八万四千而佛氏【阙】不以为多也南劒之沙县有寺曰福圣古道场也三朝宸翰实鎭其中古塔中立盖累数百年舞风沐雨望之默闇不足以耸人住持僧端一毅然撤去曰吾将协众力以新之铢积寸累殆十余岁斲削之功仅十五三易主僧事益因循塔忽倒影在密室中虽雨旸弗变也众复骇之益加重焉大丞相李公为之浓墨大字以题其额又録宣和褒封之制而继之以泗滨惊世之迹刋于塔右将以诲成适公还朝而主僧之志老矣建安郭侯来宰是邑乃喟然而叹曰君父遗迹既臣子所不敢易而塔庙之设乃遗迹之所托者也于此不竭力焉恐非人臣之道也谚曰作浮屠者必合其尖将以合之舍我而谁哉于是率邑人之彦者告以故且令主僧了机从而奔走之故富者出财能者竭力亹亹相劝殆有不能以自巳者阅明年而塔成实靖康改元之春也其级五其广四十有八尺而高三十丈云烟缥缈之间金碧相照夜灯数枝焕如星斗呜呼盛哉岂特使百里之内迁善于观瞻之际而悔过于杳冥之间乎三后之志且不废于海滨而云汉之章人天共仰盖将与日俱新矣夫仰而事君俯而化民今一举而两得之其可谓贤今尹哉余适罪逐还乡与观胜事侯乃以记文见属余曰嘻昔韩愈氏必欲火佛氏之书而庐其居然后为快于心至僧澄观能造浮屠于淮泗之上栏柱雄丽高三百尺愈遂作诗以美之且谓当时公才吏用无如师者遂令澄观之名同愈不朽得非宝塔之建于有为佛事为甚难顾虽倔强如韩子者亦不得以却之乎今庄严是塔而主其寺者僧惠深也具正大法眼为达摩嫡嗣若非澄观所能髣髴余尝从之论西来意又非若退之以谈佛为讳者固愿以笔墨赞之而况邑大夫切切外护之志在君与民又于予为诗酒之旧见而属之勤至于再三者乎此皆余所乐书者敢以不才辞
　　兴化重建院
