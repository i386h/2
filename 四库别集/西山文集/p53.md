<!-- { "loadSidebar": true } -->
　　门下三代之教太子必惟端士之求五等以命诸侯无越上公之重睠予鼎辅乆翊震宫若时祖宗训谟之书尤赖朝夕讲论之力既聿新于令德宜优答于元功胙土分封扬庭亶众具官史弥逺直方以大明哲而忠昔保衡作我先王丕昭永世之烈而伊陟格于上帝克笃前人之休自入侍于甘泉即从游于资善收威柄而尊王室宻賛至谋建储贰以重宗祧独陈大议暨秉钧枢之任益殚羽翼之诚谓将开廸于英猷莫若叅稽于成宪繇艺祖而至真庙源流一道之相承自治体以及边防浑噩百篇之具在肆因诵説时寓箴规俾元良有得于中犹列圣实临其上属周厥帙爰奬尔劳廼屡形考父之恭期必遂范宣之逊勉貤阶品仅衍赋舆踵先正赐履之邦示奕叶传之宠若太公于齐姬公于鲁有周以表殊勲而吕氏之申韩氏之仪我宋以为盛事载颁新渥増焕旧闻于戏父子登庸既萃一门之美君臣相敕当圗千岁之安朕方惟保国之孔艰卿亦念承家之匪易尚懋播菑之业永坚带砺之盟
　　希怿特授昭信军节度使开府仪同三司进封制
　　朕遵列圣之谟厚同姓之礼虽雍容朝谒未尝责以事功而焜耀宠名或兼荣于将相矧予法从时乃宗英其分陜有召公之风其治鲁有伯禽之政遽兹告老宁不疚怀明敡賛书丕耸羣聼具官赵希怿出艺祖神明之胄擢阜陵俊造之科行若不胜其衣而有任重之器言若弗出诸口而优经世之材以璿源属籍之亲守圭窦臞儒之行自绾楚东之印迨持江右之麾悃幅无华慕汉京之循吏清静自定师盖公之至言比奏最于全吴俾偃藩于姑孰庻几坐啸之乐可忘卧理之劳廼贡诚忱愿从闲燕进班奎殿赋禄珍防曽诏墨之未干已嚢封之狎至览观太息训谕莫囬所期尔寿而尔臧讵意斯人而斯疾其膺元戎十乗之拜并眡上公九命之仪以贲菟裘之归以昭麟趾之宠于戏维今人才难得之日有若公族间出之贤非独镇抚侯邦赖翰垣之重抑亦夹辅王室倚枝榦之彊顾中道以退休拊予而増慨尚其冲啬对此褒庸可特授昭信军莭度使开府仪同三司致仕进封天水开国侯
　　建武军节度使充鄂州驻劄御前诸军都统制王喜加食邑食实封制
　　门下朕躬展南郊之盛礼睠怀西土之功臣虽军国异容莫与执笾之列而戎祀大事盍均授脤之恩涣是明伦孚于众聼具官王喜性资栗鋭风防沈雄窥玉帐之竒蚤研穷于机畧扼铜梁之阻晩震憺于威名诚存金石之坚功耀旂常之载乆总戎于顺政旋易戍于武昌纪律精明足以厉三军之气笑谈整暇居然折千里之冲属予拜况于中坛念汝宣劳于外阃用荒采邑俾洽神厘于戱朕敬于事天尔当视以爲尊君之法朕仁于惠下尔当推以为抚士之方益懋勲庸永绥福禄随龙保成军莭度使提举万寿观谯令雍加食邑食实封制
　　门下朕诹曲防之文展圜丘之祀敢言菲德足膺皇皇后帝之歆获迄旷仪实赖肃肃辟公之相廼睠龙潜之旧厥有骏奔之劳其敷诏恩以洽邦庆具官谯令雍温恭而有恪博誉而好修自我先皇俾从游于朱邸迨予初载乆司谒于彤闱当眷知未愸之时抗亷靖无求之莭斋坛焕宠恍阅周星祠官清心澹如一日视势权若将凂已处富贵不以骄人属祗荐于明禋俾肃陪于严卫念西邻之禴祭受福既多岂南阳之故人防封可后其因旧履更启新畬以广钦柴之厘以旌伐木之助于戏赐爵于庙王者之至公事君如天人臣之明谊徃坚素履式对鸿休
　　皇叔师禹除检校少传制
　　门下朕搜饬礼乐夑和神人惟国家更化以来未皇大报赖天地降祥之应屡获丰年三垂晏清七政明润廼御斋辂廼升嘉坛侍祠数百人咸肃雍于汉畤同姓五十国畴表倡于周盟有伟者英实叅荐献其盼賛册以告昕廷具官师禹志行洁修性资凝粹黄流玉瓉挹之而有芬馨清庙朱弦澹然而谐律吕屏骄倨贵游之习迪忠纯厚德之风自拥骍旄乆安珍馆虽防北阙之朝谒毎问东平之起居比躬太祏之祠歴祼孝宗之室缅怀遗烈等覆载之难穷环顾近亲慨老成之无几矧予毖祀嘉乃同寅其进眡于孤卿并増陪于采邑上以体皇祖笃宗支之念下以伸冲人尊叔父之心于戏受福而不敢康王者所以承丕命居宠而弗自溢人臣所以永令名朕方坚畏威时保之诚卿其懋作徳日休之戒尚惟哲艾毋竢训言可特授检校少傅依前皇叔保康军节度使提举佑神观充秀安僖王园令兼秀王位检察尊长天水郡开国公加食邑五百户食实封二百户主者施行
　　吴琰除检校少保制
　　门下朕诹曲防之仪肆圜丘之祀鸣銮夙驾喜景气之曣防奠璧宵升仰月星之明穊灵娭来格熈事备成惟泰元尊既授汉皇之防赐伯舅胙宜均周室之恩其颁賛书以穆师聼具官吴琰冯休四姓际遇三朝逺势避权蚤践樊隂之躅頥神养素晚师黄老之言饬躬期嫓美于前修教子蔚为于时用比展宗祊之谒永懐祖后之慈瞻长信之宫尚存遗范访渭阳之里今鲜近亲克有典刑维时耆艾属蒇祠于八陛赖留卫于九重载嘉忠勤宜厚宠秩叅华孤棘之贵衍食辕畴之丰匪狥予私盖均帝祉于戱歌成命之颂朕方勤夙夜以缉熈诵外戚之箴尔尚鉴古今之成败惟上下共繇斯谊则邦家永孚于休谅惟老成毋竢训告可特授检校少保依前保信军节度使提举佑神观广陵郡开国公加食邑五百户食实封二百户主者施行
　　皇伯师揆少傅奉国军节度使充万寿观使嗣秀王食邑五千九百户食实封二千一百户特授少师依前奉国军节度使充万寿观使嗣秀王加食邑食实封仍令择日备礼册命制
　　门下朕倚重天枝叅扶国栋念昔仁祖独优荆邸之贤若时防陵尤厚益王之礼盖明德莫如睦族而贵老为其近亲廼睠耆英宜加异数其敷典册以谂臣工具官师揆挺信厚之姿蕴醇明之度风流绍其世美标望冠于宗爵为真王位列孤傅年髙七袠德齿皆谓逹尊身歴三朝恩礼莫之与比缅怀宪靖夙着忠纯惟功在于我家故庆流于后嗣顾髙阳之八子今仅几人在建初之四王最为称首念典刑之足尚岂命秩之可稽进贰师垣陪输采邑于戏锡尔多福匪颛示于私恩屛余一人政有资于遗老尚绥眉寿式对龙光
　　诏
　　淮东湖南江西三路盗贼作过除贼首合行收捕其余胁从等人并从原贷许以自新各令复业仍仰州县多方赈防诏
　　勅门下朕以眇身君临方夏明有未烛德有未孚顷縁误国之臣妄动开边之衅科役烦重人不聊生旱蝗频仍吏弗加防使吾赤子多转徙以无依而彼奸民因诱怵而为暴靖言致冦敢昧责躬近而淮楚两郡之间逺则江湖数邑之地生齿或遭其蹂躏屋庐或至于燬焚愓若兴怀为之旰食今禁旅扬威而并进乡豪勠力以争先震叠无前荡平有日言念胁从之众岂皆好乱之氓弄潢池之兵谅非尔志烈昆冈之火亦岂予心与其假息以偷生孰若转祸而为福在昔乾道淳熈之际有若李金陈峒之徒虽暂结于蜂屯卒莫逃于鲸戮自有宇宙至于今日未闻盗贼得以全躯想惟尔众之习知岂待朕言而后谕今则宏开禁网诞布寛书推予不杀之仁畀尔更生之路倘复旧业即为良民弃兵弩持钩鉏茍知舍逆而效顺问田畴卜居宅当俾去危而即安尚惟郡县字人之官共宣朝廷惠下之泽亟除民瘼庸副朕心其楚州衡郴吉州南安军等处盗贼作过除贼首合行收捕外其余胁从等人如能解散归投并从原贷各令复业许以自新仍仰州县多方赈防故兹诏示想宜知悉
　　科举诏
　　勅门下朕惟我祖宗张设科目以网罗天下之彦厖臣硕辅多此涂出庻几乎三代选举之意朕以凉菲获承丕绪所与共天位治天軄者非一时贤士大夫乎故自践阼以来凡数下賔兴之诏思得英杰协圗康功而前者权臣崇餙私意渊源醇正之学斥之为伪忠亮鲠切之言嫉之若仇繇是士气欝而弗伸文体浸而不古肆朕更化之后息邪説以距诐行辟正路而徕忠规四海之士闻风兴起既有日矣今兹大比尔多士其各抒所蕴试于有司贤书来上朕将亲防于廷以备器使诗不云乎鸢飞戾天鱼跃于渊岂弟君子遐不作人朕之激昂士类盖与周之先王同出一揆尔多士其可不勉自澡濯以副招徕之意乎故兹诏示想宜知悉【自而前者至徕忠规六十四字为叅政娄机贴去重改今但存初夲】
　　答诏
　　赐太中大夫权户部尚书兼详定勅令官沈诜辞免除户部尚书兼职依旧日下供軄恩命不允诏
　　勅具悉古者以大道生财以儒术富国故大司徒教职也而贡赋属焉意深逺矣维今急务邦用最先然知取而不知予舍道而一于权则人无自存君孰与足故朕于地官之事非儒者不以付之卿学问深博为时闻人乆践计省蔚有成绩肆予酌之师言命卿为真常伯岂直以是为卿宠哉损上益下之宜理财正辞之义卿葢讲之熟矣其益推行所学使君民兼裕以庻几盍彻之意此朕所望于卿者顾何以辞为所辞宜不允
　　赐朝议大夫试尚书礼部侍郎兼太子右庻子兼同修国史兼实録院同修撰汪逵辞免除吏部侍郎恩命不允诏
　　勅具悉维乃先正以直道谠言侍从我烈祖着在国史号为名臣顾朕不及见之矣风流未逺有子而贤学问渊源克守家法刚毅之气摈抑不衰肆予更化之初命趣造朝之驾资其直清故使典朕礼倚其道谊故使辅吾儿然犹慊焉虑进用之未亟也若时文部繄尔世官其以家庭讲贯之规施诸人物铨衡之际顾诚余事焉用多辞所辞宜不允
　　赐朝散大夫试尚书兵部侍郎兼同修国史兼实録院同修撰兼太子左庻子戴溪辞免除太子詹事日下供职恩命不允诏
　　勅具悉朕深惟万世之本莫重元良博选一时之英俾司辅导若时詹省实亚宾筵必择其人欲使闻仁义道德之要必颛其职庻几陪居处出入之亲以卿夙号鸿儒首参鹤禁绵歴岁时之乆养成德性之尊与其賛贰司戎尚其簿书之责孰若优游端尹日惟经训之陈用正厥名岂轻所付当勉承朕志慨慕前修毋徒守于一谦庻益禆于三善所辞宜不允
　　赐太中大夫权工部尚书何异乞守本官致仕不允诏
　　勅具悉知止遗荣为臣之髙致贪贤敬老有国之令猷蔚以旧人仪于法从年虽耋艾居然视聼之未衰职在论思非以筋力而为礼盖有三逹尊之望初无二宜去之讥况莫崇乎八座之班而至简者百工之事纵令自佚何以过兹与其慷慨怀归以行义教于郷里孰若优游在列使名声重于朝廷勉安厥官毋咈予意所请宜不允
　　赐武康军承宣使殿前副都指挥使夏震乞宫观差遣不允诏
　　勅具悉朕以卿有卫社之忠整戎之畧擢从环列寄以腹心留务之秩亚于节旄岩陛之权冠于宿卫待遇之意可谓超轶故常矣卿将何以报朕哉惟恭勤弗懈足以扞王家惟恩威并行足以齐师律则卿不惭于居宠朕无媿于知人若夫虑忤物之招尤思引年而就佚此人臣自全之计非古名将所以自期者勉承眷倚毋复有云所请宜不允
　　赐正议大夫守兵部尚书兼知临安府赵师乞畀祠禄不允诏
　　勅具悉卿以肤敏之材通明之畧三践常伯四尹神臯维今同姓之英际遇宠荣未有出卿右者也固当视国如家视民如身履盘错而弗辞当怨诽而不慑使邦币无壅民食告充困穷有瘳愁叹寖息庻几下足以塞都人之望上足以寛当宁之忧朕之用卿意实在此若乃规画仅施而靡竟精神尚壮而怀归政当游刄方新之初遽谓疆弩垂尽之末于义未惬难于勉从所请宜不允【奏劄云以大耗之精神当益难之事任云云强弩之势既尽虽穿缟有所不能驽马之力已疲惟闻征则以为喜】
