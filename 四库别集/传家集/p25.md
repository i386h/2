<!-- { "loadSidebar": true } -->
　　臣光言臣闻天尊地卑道之常也而干下坤上谓之防岂非阳不下隂则无以行其施君不交臣则无以得其心是以诗人歌颂其君之徳多称饮食饫燕之丰钟鼔筦磬之乐车服旌旂之盛币帛锡予之多盖以君臣兄弟朋友之际舍此无以相交也虽然人君不以诚心加之则此四者虽美无益也故鹿鸣曰我有防酒以燕乐嘉賔之心彤弓曰我有嘉賔中心贶之此言君臣之恩不由外来也【中谢】伏见体天法道钦文聪武圣神孝徳皇帝陛下以十二月二十三日二十七日再幸天章阁悉召宰辅侍从之臣徧观瑞物及先帝御书御集又幸寳文阁亲为飞白书并御墨纸笔以赐羣臣又赋诗命羣臣属和又幸羣玉殿置酒作乐比暮而罢其酒醪殽防罗花金器多出禁中于二十七日仍面谕羣臣以前日之燕办于造次未尽朕心故欲重与卿等为乐今天下方无事毋惜尽醉以称朕意是日凡为燕之具又加厚于前其所以劳徕存抚羣臣莫非出于陛下之志者是以羣臣膏沐宠光被服徳音熏蒸条鬯浃于肌肤沦于骨髓固不待饮食而先醉饱矣退而咏歌圣徳流布四方闻者无不咨嗟叹息以为陛下之于羣臣可为无负而羣臣实负陛下多矣苟有可以死于其职补益万分莫敢爱也【中谢】窃以羣臣前后受陛下爵位廪禄飨燕赐予固已多矣未有如今日之欢欣感激深厚切至上下如一者其故何哉此非外物丰衍所能致也正由陛下加之诚心而已矣陛下方将推广此心以被天下至于朝廷之政进贤退不肖赏善罚恶无不尽诚以求之臣见四海之内如殿堂之上无不沈酣于茂恩餍饫于盛徳矣不胜鼓舞抃蹈之至谨成瞻彼南山诗七章随表上进文采鄙野不自揣度羞汚盛时伏惟陛下察其狂简而裁其罪罚焉
　　进古文孝经指觧表【嘉祐元年作】
　　臣光言臣闻圣人之徳莫加于孝犹江河之有源草木之有本源逺则流大本固则叶繁是以由古及今臣畜四海未有孝不先隆而能宣昭功化者也【中谢】伏惟尊号皇帝陛下纯孝之性发于自然动静云为必咨训典起居出入不忘先烈以为滁州者太祖皇帝所以禽馘奸桀肇开王迹并州者太宗皇帝所以芟夷僣乱混一九围澶州者真宗皇帝所以攘却贪残亿宁华夏皆大勲懿业威灵所存遂命有司分建原庙图缋圣容躬题扁榜严奉之礼备尽恭勤羽卫供帐率从丰衍兹有以见陛下尊显祖宗之意无不至矣经曰爱敬尽于事亲而徳教加于百姓形于四海夫以陛下天授之资爱敬之志而又念夫百官者祖宗之百官不可以私非其人府库者祖宗之府库不可以赏非其功法令者祖宗之法令不可以罚非其罪慎之重之益自儆戒如是则为无不成求无不给荣名之彰炳如日月基绪之固巍如防山黎民乂安四夷怀服草木禽鱼靡不茂豫此诚孝徳之极致也臣愚幸得补文馆之缺以经史为职窃覩秘阁所藏古文孝经先秦旧书传注遗逸孤学堙防不絶如线是以不自揆量妄以所闻为之指觧虽才识褊浅无能发明庶防因圣人之言得少闗省览则粪土之臣荣愿足矣其古文孝经指觧一巻谨随表奉进以闻
　　进通志表
　　臣光言臣闻治乱之原古今同体载在方册不可不思【中谢】臣少好史学病其烦冗常欲删取其要为编年一书力薄道悠久而未就今兹伏遇皇帝陛下丕承基绪留意艺文开延儒臣讲求古训臣有先所述通志八卷起周威烈王二十三年尽秦二世三年史记之外参以佗书于七国兴亡之迹大畧可见文理迃疏无足观采不敢自匿谨缮写随表上进
　　谢二股河北流已闭赐奨谕勅书并对衣金帯鞍辔马表
　　圣言优渥宠锡便蕃顾循无劳何以堪称【中谢】窃以去秋积雨河决枣强朝廷忧劳悯兹昏垫臣祗奉明诏相视所询采众言闻逹天聴舍短收长率由圣志处决利害昭晰如神今流势东折径趋渤碣恩冀西北公私安堵斯皆上帝储休明主独断劳心建防则有当官之人勠力奏功则有执役之士臣进无运筹之智退无负薪之勤曾何施为膺兹贶赉辞之则渉于伪慢受之则实为尸素有腼靣目无地自容臣性虽顽愚灵于草木防被天地敢忘报效唯期竭忠庶禆万一
　　贺皇子降生表
　　伏以熊罴之兆载于诗雅弓韣之祥着诸典礼盖以保育黎元莫兹为大本支既茂基祚益安是故百男昌而周兴五宗强而汉炽隆替之源古今一揆【中谢】伏惟尊号皇帝陛下纯孝奉先逺猷垂世锡类之祉久属羣心皇穹降休诞啓茂绪蓬矢遵吉牢脩具仪斯实宗庙眷佑之灵众庶无疆之福穷河际海声教所霑傥曰有心率知相庆况臣职叨近署位备列藩窃聆嘉喜奚胜踊跃官守有系阻逺阙庭臣无任瞻天望圣蹈舞屏营之至
　　贺皇子【昕】建节表
　　封建本支光隆基祚王室增维城之固万方有磐石之安【中谢】恭惟皇帝陛下仁被海防道合天膺受纯禧诞锡元胄采古昔之令典考今兹之盛务爰立藩邸恢建宏规假节秉习以戎律赤舄衮衣崇其仪望苴茅胙土训以政治明尊尚亲资忠移孝一举而善众美具该斯实堂构之逺谋黎民之隆福也臣述职外方传闻嘉喜不胜抃蹈激切之至
　　谢赐资治通鉴序表
　　臣光言伏防圣恩令臣读所修资治通鉴仍面赐御制御书序一篇者臣性识驽钝学问空浅偶自防龄粗渉羣史常欲芟去芜杂发挥精儁穷探治乱之迹上助圣明之鉴功大力薄任重道悠徒怀寸心行将白首伏遇先皇帝若稽古道博采防言俾摭旧闻遂伸防志尚方纸墨分于奏御之余内阁图书从其假借之便未遑汗简已泣遗弓陛下祗服骏命丕承前烈臣以属槀有绪不可不成受诏所为不敢不上铨次无法抵牾实多仰汚览观伏湏罪戾岂谓皇帝陛下赦其狂简赏其専勤思所以旌异于佗书焜燿于羣下特发殊恩不用常例属当劝讲之始俾参经史之末迨此清闲命之进读而又序其本原冠于篇帙发言为典肆笔成书炳蔚互变如虎豹之明灏噩无涯逾商周之盛况复襃贬是非古人有所未至造端立意愚臣不能自言陛下一赐指陈涣然冰释至于博而得其要简而周于事典刑之总防册牍之渊林臣实何人克堪此语若乃嘉文宣以作则授正观而为师兹实生民之福岂伊防臣之幸【中谢】窃以周之南董汉之迁固皆推髙一时播美千载未有亲屈帝文特纡宸翰曲防奬饰大振辉光如臣朴小才固非先贤之比便蕃茂泽独専后世之荣退自揣循殆无容措遂使萤燐末照依日月以永存草木常名附天地而不朽臣不任恳款之至
　　知永兴军谢上表
　　荷恩至重任责尤深循抚吏民敷宣诏令【中谢】臣识虑闇浅规为阔踈唯知愚忠屡贡狂直奉事三世操守一心间以齿寝衰疾疹交集曾靡论思之效乆汚侍从之班既无补于本朝祈自安于散地不图睿泽更委名都虽要重之权自知不称而烦剧之地难以固辞受命以还措躬无所朅来就道甫尔到官惟此咸秦昔为畿甸山川美秀土地膏腴论其平时诚为乐土在于今日适值凶年经夏亢阳苗青干而不秀涉秋淫雨穂腐黑而无收廪食一空家乏盖藏之粟襁负相属道有流离之人老弱懐沟壑之忧奸猾蓄萑蒲之志正宜安静不可动揺譬诸烹鱼勿烦扰则免于糜烂如彼种木任生殖则自然蕃滋谨当策励疲驽雕磨朽钝智力所及勤瘁无辞虽复失位危身终不病民负国庶几小补用答大恩臣无任戴天荷圣激切屏营之至遗表【元丰五年秋吾苦语澁疑为中风之恐朝夕疾作猝然不救乃豫作遗表自书之常置卧内俟且死以授范尧夫范梦得使上之八年三月五日宫车晏驾此表无用留以示子孙欲使知吾事君区区之心耳】
