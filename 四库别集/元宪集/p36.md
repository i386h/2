<!-- { "loadSidebar": true } -->
　　伏覩唐制凡在京文武职官自一品至九品皆给防阁庻仆州县官僚皆有白直执衣今来外任自知州以下至簿州并给兵士散从官承符手力之类品位至卑犹给七人名虽不同其于供身指使犹用律文白直执衣之法国朝稽若古道备众官惟在京臣僚仆从无准窃见翰林学士及尚书丞郎两省给舍并待制以上皆天子从官并有呵引条制其从人则学士每员差开封府防从官各三人待制以上二人别差诸军剰员各三人毎员共得六人至五人其剰员又多是年老疾病加以本营迂逺毎分番上下尚只得一人指使非独不任驱走亦且亏替官仪非所谓尊朝廷重台阁也欲望圣慈下有司将徃代制度律令比类今来官品量添人又在京冗兵至众乞除元差散从官外只于诸军杂役兵士内毎员各给十人以充当直其剰员却乞放还本营若上件官内有差任三司羣牧使御史中丞知开封府管勾三宫观三班院提举在京诸司库务自有合给公人兵士者更不两给庻其祗奉朝请出入公门辨堂陛之有差免仪服之失体定为新制庶协旧章
　　乞毁弃元昊僭伪文移劄子
　　臣近者两蒙中书奏传圣防令与学士丁度等同撰赐僭逆元昊答诏及后来削夺诏书闻各付外行下臣窃惟元昊塞外小丑世载凶狡背恩忘义屏弃人神鸱张以来虽懦夫女子皆欲折棰奋梃缚致都下数罪枭首以戒四夷况服官在公之臣何堪容忍陛下天资仁恕不婴细忿且以蚤虱瘙痒非四肢之患戢兵谨备未令诰讨但设购赏俾殱渠魁葢不欲疲人命也自徳音之发士无愚智莫不感恩忭徳知圣人之度然臣伏思所降诏书赏格已遍诸路元昊自知罪重固无革面怀音之志必将妄作符令吠尧诟天传入邉疆汚染民聴又或诈为章表缄置丑言规避朝廷冀伤威重窃恐守塞将吏不知忌讳或得敌书争先啓闻白谓有探伺之能寳非人臣所当言也欲乞预勅邉吏若得元昊章表许先开视凡僭伪文字应有辞涉悖慢者并须随处焚毁勿使腾布除其间有入寇时月及邀约部落之言须合闻上者止令抄録大意即时驰奏庶内外不渎以尊国防臣忝备近班理当申罄涓埃之益敢冀裁择
　　论蠲除杂税劄子
　　臣草茅之姿光华遘运近承人乏入倅计司惟厥吏员实掌民版以一介驽缓之质阅四海征赋之益徒尔首公无以纾责輙懐管穴思报毫分罔避严诛仰干睿聴臣闻立简易之法则民不惑去因縁之奸则吏无害省簿领则要可举一赋税则取有名此皆治道之所繇而厯世之无改也臣窃见当今正税之外杂赋至防诡制异科丑名暴敛原其所自由来甚迩葢自唐室解纽五朝挺灾孱王僭侯盗防方国坏合彻之典取一切之宜掊尅无厌禁令自出于是有身丁地头之赋农具牛皮之征鬻酒则户出麴钱煑海则家増盐价虽与民更始而弊制尚存官司因循惮于改作故使尧舜之代无桀貉之中虽臣之愚窃以为过今纵不能荡涤横赋以寛民财犹当厘易旧名少近王道臣愚以谓可取杂名税钱及纳之色不移旧合为一号削去季世剥害之品作为我朝较画之法示之于民则耳目易暁委之于吏则条贯难欺録于官曹则文籍不烦供乎财用则称谓差美此旧入无秋毫之损新规有指掌之易丕变讹谬垂于经常实夭下之幸如允臣所见乞下三司令子细勘防见今天下诸杂税钱外沿钱名目贯百闻奏然后取其实并为一号逐年折变自从旧法斯皆防患制法遭时垂统者也臣伏见国朝以来诏数下而建条比牒连名充曹牣府烦科碎目与日而滋每罚一防罪一事有司引用皆连篇累牍不能徧举率不数嵗则别加论次谓之编勅盖欲条贯饬尽网目毕张大可含元细不容髪而抵冒未絶风流寝滥一令之下则奸生令表一禁之设则罪出禁先示于人则若教猱施于事则如紊网此皆不循其本而求之于末将欲措刑辟跻仁夀者不亦难乎夫恢恢有条重而必罚者本也事事曲制轻而易犯者末也本不举则巨猾徼幸末専任则细民罹灾今之诏条病在于此陛下幸加大惠惜皇猷之未畅深诏执亊精覈旧文欲因盛时遂定丕律臣以谓不一劳者不永逸无逺虑者必近忧今虽定之后必复改何则制度不立贤愚杂议故也为之计者莫若尽取改行诏勅与律文相校律有本条而勅意小异者则改而入律律无本条而名项别立者则编而为勅况唐律之内废条已多若擿去旧文益作新例亦前王损益之常也人情不能无过王道禁乎太察其约束之烦语官司之小禁宜一切荡除盖去之不足害治体存之徒以餙罪梯法轻不能绳奸豪文密足以污良善臣又闻王者之制揭若日月动如雷霆其言易而文其禁切而广伏见今之编勅者繁长猥俗与府县文移无异用字乖舛异辞重复宁所谓明曰温醇之防耶实由不専任达识大儒而多用执法之吏夫法吏者奉行其法可也宁制法之人哉古人有言治国如治家耕当问奴织当问婢今欲与法吏谋致治之本意是犹使奴织而婢耕其成功不可得也臣欲乞専委鸿博之老及辅弼大臣商较勅条略依律文为体裁其辞句第其轻重约其义明其文布之四海使识朝廷之尊传之万世俾知文雅之盛自今以往有臣庻上言欲厘改旧法建设条禁者愿陛下愼其俞旨必先付之两府参之羣吏若前条确见其短今文率以为便可行于经乆者卽下两制令以所陈之状去其芜杂取其精意仿古律令着为章程若其事止苛文不足发明利害者皆寝而勿报如此则法不数变而民知所措矣多言者必难臣曰今若依律令以为勅天下官吏必不能暁臣对曰今天下所颁律今曹局小吏犹能引用则似律之勅独不能暁耶此胶柱之论也又必难臣曰夫诏勅者多先帝所定而不当改作臣对曰凡诏勅之设本臣庶上陈之见耳寜一出先帝之口哉况圣人以便利万物为至仁不因循陈迹为至孝且太宗皇帝改建隆之勅眞宗皇帝革兴国之法是皆可乎此守株之谈也臣又闻事不师古啇典寔讥必也正名鲁堂攸训虽文质异尚沿袭有宜至于辨尊卑分职业其实一也窃见国朝故事自使相及左右仆射以上出典州郡者皆曰判六尚书节度使以下者皆曰知葢以谓仆射而上品秩隆重藩鎭之任地望卑逺故以尊临卑者判其事以小任大者知其职及除佐官则例曰同判之识自京官以上皆可任焉今六尚书知州于上京官判州于下名既不顺理亦无稽而又朝廷之仪台省为重近縁茍且寖失典刑尚书都省尚书令之职也今两省五品以上皆得权判刑部流内铨皆尚书侍郎之职今或以知杂御史判铨事或以升朝官判刑曹其余卿监之司小官判者多矣天下友邦大郡大臣不得判天台帝省小臣得判之是重诸侯之藩而轻天子之吏臣窃以为过矣又府史者二人之名也故自周礼至唐令其其任者皆曰府若千人史若干人今寺监见有其人则并称府史此虽小吏而名不师古亦朝廷之所惜焉幸陛下诏有司按前典谬者正之顚者序之而已虽未能复治古之法亦一时之制也右臣所怀狂瞽悉已条述惟陛下裁幸












　　元宪集巻三十一
　　钦定四库全书
　　元宪集巻三十二
　　宋　宋庠　撰
　　答内降手诏
　　答内降手诏
　　伏奉二月二十七日手诏以僭逆元昊阻命西鄙令臣等细画方略并具实封进入者仰承天防伏用震汗臣等愚驽无状待罪宰府圣恩含养弗暴所疵夙宵惟念未获小补乃今羌狄小种违背恩盟轻为风尘穿盗边塞而将吏未习烽徼弗明蕞然逆丑遂稽天罚此皆臣等谋猷疎暗奉职不称之咎也陛下幸开大惠不忍加诛丁宁垂喻俾悉其意此诚谋及卿士询于刍荛之成训然臣等旅服三事义殊百辟以谓中书门下政令之所出也朝夕之所询也事无巨细谋无逺迩皆可罄率庸浅日陈于前随宜置务靡容有隐不当更竚清问始复条列至于守御方略之要则与枢密院并可议定餽运便宜之常即下三司转运司坐见虚实凡所闗啓略可施行此陛下之明悉也虽使各述尔志亦不出于兹矣惟诏防内深入讨击一事臣等自来未敢轻议非谓沮损威重直以势有轻重时湏进退请试言之夫中国之人习见承平乆矣将不六十不更金鼓战阵之事卒不五十不轻疆场驰鬭之役齐民编户租税之外不知差调率敛之劳猝然有警孰不骚动自刘平石元孙陷没之后边防震扰吏气沮伤奏报相衔妄増敌数或言四十万或称三十万故敌未攻垒先杜城门宼已出界尚求兵援将帅庸懦亦縁人情未尝谙歴故也今若更责未习之将驱尝败之兵讨已黠之敌而希百胜之术无功必矣故臣等近者但乞本路修峻城堞以遏奔冲籍阅强壮以拟缓急速遣韩琦等驰至边郡采访利病补救頺敝且为今秋守御之策仍令纾放倚阁缓责转输绥抚西人务令安堵且亦申戒边将以时训练使宼去弗追此上数事虽皆老生常谈然当今守边之防未有易此者也臣等又料狡宼情状必须再谋寇抄欲乞输縁边守戍因寇入境之际或羸师以诱之或伏险以邀之或竒兵夜斫其营或坚壁画挫其鋭务防便地勿与驰逐俟其疲老则掎角以毙之如此一经创艾则可以渐谋覊服矣臣等熟计莫便于此至若临机处置应变弛张一二之言非可豫述事至中覆未为后时然敢不策发憃冥以湏期防思有伐谋决胜少报万分然后退就田里诚无所恨臣谨昧死上愚对惟陛下幸察
　　资政殿答手诏
　　臣等十六日蒙恩召见资政殿面赐手诏一通且以财用不给之端仕进多门之弊牧守将帅之未称西北隣敌之难防躬形德音徧询列位臣等以忝任丞宰首膺延访伏读圣训愧汗交流何则执政之官与国同体陟降四近政靡不闻参决万机言无所隠虽或论议之深浅裁处之否臧未格大猷仰烦宸算至于罄尽庸识条列事经均忧共责固以日陈于左右矣今方特被天防更咨急务此乃臣等奉职不称之明效而陛下至慈藏疾之大恩弗忍弃捐尚令自效夙夜慙震弗遑宁处然申命确切靡容控让敢不畧述纲要以禆万一谨具条列于左方
　　一圣韶曰间者西陲御备天下绎骚趣募冗兵急调军食虽常赋有增而用之不急累歳于兹公私匮乏者臣等谓西事之役首尾十年毒始边陲事丛闗陜募兵加赋救急一时盖中国太平之民遭强敌仓卒之变勇者未及练而督之战智者未及虑而使之谋故聚军则惟恐不多而忘养之之费敛财则惟恐不尽而忽继之之难又尝黥农以边铸铁而为币事多弃本策罕要终逮此平时方见其害此公私所以匮乏矣今幸凶丑自毙封畧少安西路虽有帅臣重兵渐移内郡缓徭节费多所改张陛下复采众谋思加大惠以陜西小歉及钱法盐禁之弊特遣仲简驰徃抚存付此二条就询利病方总内外之论别谨财赋之规俟见所长敢不悉心啇防其冗兵料检闻枢密院日亦讲求必有逺图以弭来患
