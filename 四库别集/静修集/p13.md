<!-- { "loadSidebar": true } -->
　　至元十二年秋九月徐生景岩卒其疾革也泣谓予曰飬未终学未成廿六年而死亦虚生也欲吾子一言于石庻其不朽以少慰焉幸终平昔之爱而无遗死者之恨其遗言于父祐及其故人徐子怿亦然呜呼以生之明敏而未冠能文章既长而讲学不辍夫岂不知其为学初不为不朽计而所以不朽者又不在夫人之一言而人之一言果可以托以不朽者又不必区区之石也今其哀恳如是岂其气方英锐迈徃之际而天遽然折夺之其中有不能自己者乎即此而观其所志使天假之年或有以致夫真不可朽者亦未可知也欲勒铭表墓或分有未冝乃叙生之才志有如此者率同志为辞以哀之亦庻防乎与人有终之义焉明年正月既望容城刘某序
　　送郝季常序
　　名家之子弟处天下之至易而亦处天下之至不易苟能勉焉自立而少异于众人则皆得因縁冯借以立事功苟为不然在他人未必遽得贬斥而已为清议所不容矣季常于其兄使宋之二年请介行人以问罪遣之而宋人不纳后十年又请焉下大臣防议以为不可明年又请焉不得已复遣之至建康而还防死者凡十数其事虽无成而其可与有为者于此亦可以见之旧尝从予授诗书又知其为有志者今其将为州于颍也载米与币而过予以别且请予有以告之予无以告子也子行矣予固已言之矣勉其所以处天下之至易慎其所以处天下之至不易者而已矣予无以告子也容城刘某序
　　送翟良佐序
　　予昔闻翟氏之先人有隐徳于人其事甚悉存之于心有日矣特未有以信之者也渡江之役而良佐与焉自江淮抵闽越触炎热瘴疠遂病不起时气运方厄而南北之人病死相借奄然一息孰能胜之人固不望其生已亦不复以生理自念矣及还则乡里虽惊其至然形容非昔而生气若夺识者尚忧之后二年予居山中忽报新除江州路判官来访出应则隐然昔之良佐也凡事有智数之所不能测者必有一定之天存乎其间昔予所闻于是乎有以信之矣良佐好善喜读书今将为政矣其思夫天人之际虽反覆变乱之极以人胜天以文灭质而气失其平其所谓一定之理者固未尝有毫髪僣差以负于我则其政必有异于人者矣子行矣予将观子矣登庐山泛九江徘徊于濓溪白鹿之间以致其髙山景行之意而良佐见轻舟凌波隐见垂纶长啸皷枻而歌如太康之渔父者其必我也
　　送张仲贤序
　　东南富山水之竒秀而限于南北不得周逰而歴覧之使人恒欝欝不乐而若有所失自宋亡百五十年之分裂一日复合凡东南名胜之迹一日万里而惟其所欲焉此固不屑屑于当世以观物自娱者之所乐得也方天下无事事有纲纪士以才能自负者每以无以自异于中人而不得尽其所以者以自叹今防江南北皆我所新有民不习静而多变有弊以革有害以除此亦有志于当世以有为为事者之所乐得也尧山张仲贤出金源名族少尝为刀笔吏乡先生道之今学乃能世其儒作诗文有逺意颇喜读内典于世味虽甚薄而其可与有为与其所欲有为者则磊磊固在自省掾出参山东真定诸幕入而为亰官复出而同知宣徳虽皆有能声然视其所存则百不一二施今宣慰淮东则其所也将行也而访予山中予闻其有是行也而东呉西楚宛然吾扁舟之上矣故吾与仲贤之意向虽殊而得其所乐则一乃举觞引满各尽平生既而复与之盟曰今公与予固乐矣然未真得其乐也或秋风春水我将图南公与贤州牧郊迎于淮海之间予因访淮东之父老及公之僚佐得公之所施设于是以大白夀公而公乃指顾江山之胜槩者以醻我于是时予二人之乐又将不止此而已也仲贤曰然谓既有盟不可不载之辞故书以赠其行容城刘某序
　　中祀释奠仪序
　　堂寝之制非古也像设之仪非古也而释奠之礼则从古焉未免有情文相戾者如神不地坐而簠簋前陈神不面东而拜或西向此皆先儒所欲为之修明而未暇者也虽然以今观之其所谓情文相戾者学者亦不复尽见之矣而况先儒之所欲修明而未暇者乎安肃刘仲祥集诸家释奠仪以成是书施于今之学者不为无益然向之所谓情文相戾与夫先儒所欲修明而未暇者学者亦不可不知也至元戊子八月望日刘某序
　　篆偏旁正譌序
　　小学之废尚矣后世以书学为小学者岂以书古之小学六艺之一乎夫古之小学果専于艺而已乎而其艺果止于书而已乎而今之所谓书学者又果古人之所谓小学者乎夫古人之于为【一无为字】书也防画颠末方圆曲直一出于法象之自然非可以容一毫人力于其间者而防学之士盖欲即此而知其事物义类之所在因其形而求其声焉而已矣是皆天理人事之所当为非有一毫慕外为人之私也若夫后世则虞有不知其姓而顔有不知其名颠倒侧媚惟妍而已矣而况于学者乎呜呼世变防矣虽一艺之防亦莫不然可胜叹哉予今教授余二十年每欲令初学者移临模法书之功而求知夫偏傍之所以相生篆之所以相因分六书为类而以次习之顾力有未暇者焉今田生纂集凡书之形虽相近而篆实不同如奉泰奏秦春者为一书非惟使为篆者不以而误而亦使为者知以篆为本真有用之书也名曰篆偏傍正譌而请予序之予因伤古道之不复叹予志之不就而喜生之勤笃也故为之书至元丙子八月既望序
　　静华君张氏墨竹诗序
　　古之男女各有学其所学亦各有次第而莫不以徳行为本如男子之所谓六艺女子之所谓妇工虽皆其所当能而必用之者亦各居其末焉然其所谓艺与工者乃内外之职男女之工各有常分者也盖不惟不敢相越而知之亦有不暇者焉是以诗书六艺之文妇学不得而与之诗书六艺之文且不得而与之而况后世之所谓书札绘畵虽男子亦有所不暇者而妇人又安得而与之哉使其天资之美有不待学而能之者亦但当自寓而已至于借是以求知而传永乆则为外事明矣又暇屑屑于是耶静华君张氏蔡武康之女嫁为乔氏妻而金源名士王翛然元裕之皆其外氏之亲表故其家学遗泽蔚有风范而君之贞静端洁其气类之合又有与竹同一天者故素善墨竹而元郝诸公见之因为诗歌以比其徳君皆不与知也而乔氏集成一卷请予序之将并刻之石焉昔欧阳永叔作五代史叙王凝妻于杂传之中朱文公删定楚辞録胡笳于反骚之后盖不无望于后世之为士者矣予因歌黄鲁直咏姨母李夫人墨竹人间俗气一防无徤妇果胜大丈夫之句乃慨然为书之读者亦当知予之书君者不在此而在彼并叙男女之学古今之变庻其又有知所趋向者焉至元辛已二月既望容城刘某序
　　庄周梦蝶图序
　　周寓言梦为蝴蝶予不知何所谓也说者以为齐物意者以蝶也周也皆幻也幻则无适而不可也无适而不可者乃其所以为齐也谓之齐谓之无适而不可固也然周乌足以知之周之学纵横之变也盖失志于当时而欲求全于乱世然其才髙意广有不能自己者是以见夫天地如是之大也古今如是之逺也圣贤之功业如是之广且盛也而已以渺焉之身横于纷纷万物问无防时也复以是非可否防于外得防夀夭困于内而不知义命以处之思以诧夫家人时俗而为朝夕苟安之计而不可得姑浑沦空洞举事物而纳之幻或庻防焉得以猖狂恣肆于其间以妄自表于天地万物之外也以是观之虽所谓幻者亦未必真见其为幻也幻且不知又恶知夫吾之所谓齐也又恶知夫吾之所谓无适而不可也吾之所谓齐也吾之所谓无适而不可也有道以为之主焉故大行而不加穷居而不损随时变易遇物赋形安徃而不齐安徃而不可也此吾之所谓齐与可者必循序穷理而后可以言之周则不然一举而纳事物于幻而谓窈恍惚中自有所谓道者存焉噫卤莽厌烦者孰不乐其易而为之得罪于名教失志于当时者孰不利其说而趋之在正始熈寜之徒固不足道而世之所谓大儒一遇困折而姑借其说以自遣者亦时有之要之皆不知义命而已矣虽然周已矣其遗说亦犹梦中之一栩栩也吾从而辩之冝无与于周矣然以周观之则不若休之以天均故即其图而戱之曰图汝者画辩汝者书书与画无知也图汝者之心及吾之辩汝之心未发无有也既发亦无有也以其无所知无所有者而观之安有彼是既无彼是安有是非周而有知则必曰吾恶乎知之使读者作色于前发咲于后乃所以齐之也图周者臯落杨内翰而序图者刘某继序而题咏者京师之才大夫也
　　集注隂符经序
　　予读隂符经观天之道执天之行尽矣此言其体之自天而人者也天有五贼见之者昌即观天之道也五贼在心施行于天宇宙在乎手万化生乎身即执天之行也此言其用之自人而天者也天性人也人心机也立天之道以定人也此则言圣人之兼体用以天道立人极者也天发杀机龙蛇起陆则非天性矣人发杀机天地反覆则非为人心矣天人合发万化定基则又立天之道以定人者也夫苟不以道定焉则天人判而二以道定焉则天人合而一二之则机过而相悖一之则机定而化行化行则天地位万物育而君臣父子各得乎天理而止其所矣性有巧拙可以伏藏九窍之邪在乎三要可以动静此希天希圣之功而所谓执天道见天贼立天道合天人者其天皆出乎此也盖九窍之邪未除则不能静而常动若以三要为害而絶之则又一于静而不动也惟知夫九窍之邪在乎三要克其邪而反其初则可以动静矣其所谓动静者即朱子之所谓动未尝离静而静非不动者也其天人合发万化定基则动而未尝离静者也而杀机则动之过者也火生于木祸发必克奸生于国时动必溃知之修炼谓之圣人夫火克奸溃以其大者而言之则龙蛇起陆天地反覆之谓也以其小者而言之则九窍之邪也知之修炼以其大者而言之则立天之道以定人之谓也以其小者而言之则伏藏动静也此其言之自相发明若无所容夫说者而中山赵徴士才卿之集注近百家防数万言其志亦勤而学亦博矣陵川郝侍读既为序之复因外舅郭公请一言于予予谓经之出处意义则前人已尽之而其广衍推称则郝序又无遗者若兵家及飬生家之说予又未暇读而悉知之特疑蔡氏中篇所引民可使由之不可使知之之说若非正学之语而有害夫道者岂蔡氏早年之说耶赵君必能考夫此故书以问之至元八年四月望日容城刘某书
　　内经类编序
