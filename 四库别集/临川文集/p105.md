<!-- { "loadSidebar": true } -->
　　孔子论天子诸侯卿大夫士庶人之孝固有等矣至其以事亲为始而能竭吾才则自圣人至于士其可以无憾焉一也余叔父讳师锡字某少孤则致孝于其母忧悲愉乐不主已以其母而已学于他州凡被服食饮玩好之物苟可以惬吾母而力能有之者皆聚以归虽甚劳窘终不废丰其母以及其昆弟姑姉妹不敢爱其力之所能得约其身以及其妻子不敢歉其意之所欲为其外行则自乡党邻里及其甞所与游之人莫不得其欢心其不幸而早死也则莫不为之悲伤叹息夫其所以事亲能如此虽有不至其亦可以无憾矣自庠序聘举之法坏而国论不及乎闺门之隠士之务本者常诎于浮华浅薄之材故余叔父之卒年三十七数以进士试于有司而犹不得禄赐以寛一日之养焉而世之论士也以苟难为贤而余叔父之孝又未有以过古之中制也以故世之称其行者亦少焉盖以叔父自为则由外至者吾无意于其间可也自君子之在势者观之使为善者不得职而无以成名则中材何以勉焉悲夫叔父娶朱氏子男一人某女子一人皆尚防其葬也以至和四年祔于眞州某县某乡铜山之原皇考谏议公之兆为铭铭曰
　　夭孰为之穷孰为之为吾能为已矣无悲
　　虞部郎中刁君墓志铭
　　刁氏于江南为显姓当李氏时君曾祖讳某甚贵宠甞节度昭信军卒葬昭信城南皇祖讳某亦甞仕李氏归朝廷以尚书兵部郎中直秘阁终眞宗时其墓在江宁牛首之北后秘阁再世不大遂然多名人在世议中尚书屯田员外郎讳某者葬丹徒于君为皇考故君为丹徒人君讳某字某甞举进士不中遂用皇祖荫仕州县以尚书虞部郎中知广德军归卒于京师年六十一后卒之若干日治平二年二月十五日葬丹徒乐亭村君敦厚谨治内外皆严以有恩所居官举其治以此多荐者初娶孙氏后娶郭氏封金华县君有六男子珉试将作监主簿璹守某县令次玘瓌玣珣为进士三女长嫁尚书屯田员外郎梁昱余未嫁铭曰
　　刁氏南祖奋功以武诒禄于孙有蔚有文君以祖芘厥艰初仕祗载不惰有荣于位徂相名原此新宫筮云终吉铭告无穷
　　王防之墓志铭
　　君讳逢字防之姓王氏太平州当涂县人也甞举进士不中去以所学教授于是苏州士人从转运使乞君主其学学者常致数千百人君所奬养成就者多矣乃始以进士起家权南雄州军事判官归试判超等补袁州军事判官留为国子监直讲兼陇西郡王宅教授李某行内修谨君盖有力焉岐国公主既嫁为君求迁有命矣君辞焉乃已君少以文学知名于书无所不观而尤喜易作易传十巻干德指说一巻复书七巻名士大夫多善其书者于是枢宻使张公举君可试馆职而宰相无知君者故不用通判徐州以疾不赴求监苏州酒以嘉祐八年正月六日不起年五十九至太常博士君为人乐易笃于朋友故旧于势利无所苟能爱人以得其欢心君皇祖考延嗣祖考皆不仕而皇考以君故赠大理评事前夫人苏氏后夫人陈氏皆无子陈氏名家子亦有贤行以嘉祐八年四月二日葬君苏州吴县三乡陆公原以前夫人苏氏祔焉铭曰
　　宜寿也五十而已宜贵也止于博士谓卒有后也而终无子呜呼夫子命不可与谋其归其安永矣兹丘
　　袁州军事推官萧君墓志铭
　　袁州军事推官新喻萧君讳洵字公羙初年十五以父命就学于乡里后数举进士不合用父荫试秘书省校书郎选筠州司法甞独守法争议脱数人于几死又选吉州吉水县主簿遂佐袁州摄行宜春令事县甚治用举者十四人当召对以治平二年五月十八日卒京师年四十五越四年二月三日葬新喻钟山乡钟山里于是夫人张氏前死而别葬子男一人錞郊社斋郎女六人其四人既为士妻其二尚幼萧氏故长沙人当李氏时迁江南或居庐陵或新喻后皆以才力名艺自显君曾祖讳绍有儒学不仕祖讳世则赠光禄卿父固甞以尚书刑部郎中集贤殿修撰守桂州经略南方号称能臣已而有所牾以祠部郎中分司遂致仕君惇厚谨宻事亲左右不怠当官廉实以敏以故多举者铭曰于嗟萧君营此新卜何性之祥而命之不谷匪父匪母匪子为忧自其邑里皆叹以愀有铭厥实藏在中邱
　　大理寺丞杨君墓志铭
　　君讳忱字明叔华阴杨氏子少卓荦以文章称天下治春秋不守先儒传注资他经以佐其说其说超厉踔越世儒莫能及也及其为吏披奸发伏振擿利害大人之以声名权势骄士者常逆为君自诎盖君有以过人如此然峙其能奋其气不治防畛以取通于世故终于无所就以穷初君以父荫守将作监主簿数举进士不中数上书言事其言有众人所不敢言者丁文简公且死为君求职君辞焉后用大臣荐召试学士院又久之不就积官至朝奉郎行大理寺丞通判河中府事飞骑尉而坐小法绌监蕲州酒税未赴而以嘉祐七年四月辛巳卒于河南享年三十九顾言曰焚吾所为书无留也以柩从先人葬八年四月辛卯从其父葬河南府洛阳县平乐乡张封村君曾祖讳津祖讳守庆坊州司马赠尚书左丞父讳偕翰林侍读学士以尚书工部侍郎致仕特赠尚书兵部侍郎娶丁氏清河县君尚书右丞度之女男两人景略守太常寺太祝好书学能自立景彦早卒君有文集十巻又别为春秋正论十巻防言十巻通例二十巻铭曰
　　芒乎其孰始以有厥羙昧乎其孰止以终于此纳铭幽宫以慰其子
　　节度推官陈君墓志铭
　　人之所难得乎天者聦明辨智敏给之材既得之矣能学问修为以自称而不弊于无穷之欲此亦天之所难得乎人者也天能以人之所难得者与人人欲以天之所难得者徇天而天不少假以年则其得有不暇乎修为其为有不至乎成就此孔子所以叹夫未见其止而惜之者也陈君讳之元字某年二十七为武昌军节度推官以卒自其为儿童强记防见能不劳而超其长者少长慨然慕古人所为而又能学其文章既以进士起家则喜曰无事于诗赋矣以吾日力尽之于所好其庶乎吾可以成材于是悉橐其家书之官而蚤夜读以思思而不得则又从其朋友讲解至于逹而后已其材与志如此使天少假以年则其成就当如何哉然无几何得疾病遂至于不起嗟乎此亦所谓未见其止而可惜者也君某州之某县人曾祖曰某祖曰某考曰某以嘉祐某年某月某甲子其兄之方为之卜某州某县某所之原以葬而临川王某为铭曰
　　浮扬清明升气之乡沈翳浊墨降形之宅其升逺矣其孰能追其降在此有铭昭之


　　临川文集巻九十三
　　钦定四库全书
　　临川文集巻九十四　　　宋　王安石　撰墓志
　　集贤殿修撰萧君墓志铭
　　光禄少卿赵君墓志铭
　　博士知常州李公墓志铭
　　殿直杨君墓志铭
　　内殿崇班钱君墓碣
　　吴处士墓志铭
　　尚书司封员外郎张君墓志铭
　　员外郎仲君墓志铭
　　临川吴子善墓志铭
　　尚书祠部郎中集贤殿修撰萧君墓志铭
　　区希范诛广西困于兵诏以尚书屯田员外郎萧君知桂州兼广西都廵检提举兵甲溪峒事至则因其故俗治以寛大广西遂安而君以材选为荆湖南路提防刑狱未几以君之信于南方也又以君为广西水陆计度转运使方是时侬智高搜兵诱聚中国亡命阴以其众窥边境而边吏士尚皆不寤君独忧此以谓必为南方之患乃选遣才辩吏说智高内属上书言状请因以一官抚之使抗交趾且可以纾患书下枢宻枢宻以智髙故属交趾纳之生事以诏问君能保交趾不争智髙智髙终无为宼则具以闻君曰蛮夷视利则动必保其往非臣之所能顾今中国势未可以有事于蛮夷则如智髙者抚之而已且智髙才武强力非交趾所能争而畜也就其能争则蛮夷方自相攻吾乃所以闲而无事争议至五六而枢宻遂绌君言不报君又奏请择将吏缮兵械修城郭以待变亦至五六又皆不报而君以召归智髙果反邕州杀其守将出入广东西十有一州所至残破吏士多走死枢宻乃更归责于君以知吉州一时士大夫纷纷欲为君讼君遂絶口无所道世以此称君长者又因知君智谋果可以任边事居顷之遂复以为广东转运使又以直昭文馆知桂州当是时侬宗旦聚兵智髙故地无所属邕州为之警诸将皆议兴师君又独持招降之议朝廷用君议宗旦遂释兵服以为西头供奉官而边无事于是君积官至尚书刑部郎中以集贤殿修撰再任防蛮申绍泰反廵检宋士尧战死仁宗使中贵人出视君坐士尧死降知江州而提防刑狱因中贵人言君罪状朝廷为置狱而君所坐止于赎金诸提防刑狱所言多无之然犹夺两官以免稍除监抚州盐酒辞不往以分司南京就第诸公多欲荐起之者君遂告老即以尚书祠部郎中致仕君讳固字干臣初以进士选桂阳监判官楚州团练推官用举者二十三人改大理寺丞知开封府阳武永康军青城两县通判防州以方略擒盗赐书奬谕移知江州所至皆有善状推贤举善束防奸吏明而不残于财利尤能开阖敛散故在广东收铜盐课皆倍前以十万数治平三年年六十五以九月十七日卒于家初娶陇西县君李氏再娶彭城县君刘氏子男二人洵袁州军事推官前死泂试秘书省校书郎知鄂州嘉鱼县事女三人嫁江州湖口县主簿何正臣龚州司户参军欧阳成其季尚幼也孙男女十八人萧氏故长沙人君曾祖讳处钧当湖南马氏时为衡州司马以马氏方乱弃其官归李氏江南不愿仕有赐田百顷袁州之新喻新喻后属临江军故今为临江新喻人祖讳绍考讳世则皆以儒学不仕而考以君故赠官至光禄卿君之疾革也出其奏议焚之其子孙所录传尚二百余篇盖其言详宻多世务之要四年九月二十二日葬君新喻安和乡长宣里佛子冈铭曰司马去荆望此南国君贲厥趾萧宗以殖致功蛮方时吿厥犹朝为弗闻疆埸用忧受慝不让退安一州既穷而通终以无偶铭诗幽宫传载永久
　　赠光禄少卿赵君墓志铭
