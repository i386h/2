<!-- { "loadSidebar": true } -->
　　仕不遂兮年不昌，闾里咨嗟兮父母永伤。才行著名兮其存者长。呜呼哀哉兮云何可忘。

　　

　　○圹志

　　代孙某述母圹志

　　先妣恭人姓吴氏，讳某，庐江人。其父讳 ㈠，芜湖县尉。知先君谨厚，因以女归焉。先妣性慧悟，温懿慈良，虽出自富家，不好侈靡。言行合礼法，事舅姑尽孝敬。躬蠺绩，教子有方。先考以荫补官，先妣内政雝肃，有警戒相成之道。先考同知归州事，勑封恭人，品在第六。先考调集庆路府判，卒于官，先妣哀毁。至正六年八月十三日终于当涂正寝，距先考之卒甫八阅月，呜呼痛哉。

　　先妣生于至元□年九月二十三日，享年六十有九。子男二人。女三人，长适休宁主簿、上元杨翮。次适当涂儒家李寿孙。次适吴思佐，先妣兄子也。孙男三人，女一人。卜以闰十月合塟某山先考之墓，用志其槩，以永其藏焉。孤哀子某某谨志。

　　旁批：㈠《康熙字典》： 通会。

　　

　　○文

　　代严源祭父文

　　维至元二年，岁次丙子，五月丙午朔，十四日巳未，孤哀子源等谨百拜哀告于显考竹西先生严公之灵曰：

　　呜呼哀哉，呜呼痛哉。嗟我慈父，天夺之速。胡为庆门㈠，遘此凶毒。

　　岂特诸孤之无怙，且失乡邦之名宿。哀吁天而罔闻，念百身而奚赎。

　　追昔平生，质粹如玉。徳性谨厚，仪表荘肃。诗礼承训，道腴浇沃。

　　俭以起家，和以睦族。修身励操，令闻扬馥。往在幼年，世罹兵衂。

　　我祖屯蹇，几殒锋镞。窃负卫捍，孝心纯笃。时既平康，蓝溪卜筑。

　　干蛊㈡服劳，栋宇崇矗。蚤作夕休，勤渠自朂。产日殷阜，业日充足。

　　祖用寿考，介兹百福。兄弟翕和，闺门雝穆。蔼然义风，敦于骨肉。

　　子侄既蕃，孙枝有续。无间彼此，均为抚鞠。教以义方，延宾西塾。

　　凶岁荐饥，赈民以谷。逺近向慕，遵其约束。冠带俨雅，众善弥蓄。

　　寓懐经史，乐披简轴。逮夫景渐，逼于桑榆。

　　日优游乎林谷，绍严瀬之遗光。蹈商颜之髙躅，终深藏而不售。

　　如至珍之韫椟，彼轩冕之势荣曾何心于奔逐。

　　兴托纹楸，手醸醽醁。观东皋之稼，爱西村之竹。

　　婆娑老境，杖屦往复。神闲气平，澹然寡欲。

　　其清风髙莭，足以挽狂澜而振颓俗。信斯文之前修，为后生之所服。

　　方仰砥柱，遽摧梁木。一疾弗瘳，彼苍何酷。

　　使夫闻讣音者莫不心伤而頞蹙。，况父子之至亲，痛罔极而谁告㈢。

　　呜呼哀哉，悲风起兮愁云飞，神之游兮何所依。嗟人命兮露易晞，身虽没兮名则辉。

　　寿七旬兮古所稀，令徳着兮难湮微。铭旌掲兮垂素帏，心惨裂兮增歔欷。

　　嗟永诀兮不忍违，灵輀去兮何时归。呜呼哀哉，呜呼痛哉，尚享。

　　旁批：㈠庆门，《周易》坤卦：“积善之家，必有余庆”。

　　㈡干蛊，《周易蛊》：“干父之蛊，有子，考无咎，厉终吉”，意指主事。《颜氏家训治家》：“妇主中馈，唯事酒食衣服之礼耳。国不可使预政，家不可使干蛊”。

　　㈢告，音告朔之告。古吾切。

　　

　　代满譲祭父文

　　维至正六年，岁次丙戌，四月巳酉朔，二十九日丁丑，孤子满譲暨合家孝眷等，谨以特牲时羞之奠，衔哀祭告于先考朝列大夫、曹州尹、骑都尉、河东郡伯满公之灵曰：

　　呜呼，天厚善人，既锡多福。乃不憗遗，又何惨酷。遽然永别，俾我荼毒。

　　虽九十之修龄，然人子之心犹以为未足。呜呼已矣，何嗟及矣。

　　音容渐逺，忧伤曷已。载惟义方为教，淑后有素。家由是兴，资由是裕。敦朴简直，昭有令誉。

　　朝廷推恩，封命荐隆。锡爵嘉祥，升秩河东。诏旨优老，袭衣示崇。荣耀有加，旷典幸逢。

　　方兹暮境，得遂禄养。千里南居，姑孰溪上。年髙徳卲，众心慕向。须鬓虽皤，颜色如壮。

　　纳江山于轩榻，招烟霏于几杖。具以甘滋，酌以佳醸。庶心畅而身安，冀百年而无恙。

　　夫何遘疾，曽不逾时。子孙羣侍，是医是祈。功効杳然，终莫能为禳也。

　　在官王事驱驰，惊闻哀讣，倍道而归，不及一见，涕泗涟洏㈠，呜呼益可痛矣。

　　将以仲夏上旬，柩舟北还。离此寓馆，卜塟家山。

　　父子至亲，死生异路。未酬罔极之恩，徒抱终天之恨。

　　跽而陈辞，荒迷不次。灵其昭格，鍳此孝诚。呜呼哀哉，尚享。

　　旁批：㈠涟洏，泪流貌。 王粲《赠蔡子笃诗》：“中心孔悼，涕泪涟洏”。洏或作而。

　　

　　惜逝文【并序】

　　溧城南余十里有蓝溪，当溪流萦折西趋，而崇构连矗者，儒家严氏之居也。曩以礼致余处宾师之位，识其先辈、兄弟五人，为忘年交，皆淳龎雅肃，有古君子风。岁时宴聚，衣冠伟博，须鬓皓苍，子孙环侍，举觞称寿，言笑蔼然，闾党视为盛事。既而茂叔君卒，踰二载，芳叔君卒。余归当涂，后数年，国用、君寿二君又卒。呜呼，岁月几何，逝者如斯，能无惕然疚懐邪。

　　君寿之卒也，其冢嗣子长遣从子鈇以书来讣，且曰：“先人与子相知素深，愿征一言，用扬幽光，幸勿辞”。予甞闻君寿之考业《周礼》，领武举荐，是生君兄弟七人，余识其五尔。当宋季，兵伤父颈，创剧迫死。君尚幼，从诸兄侍粥药，卒致痊宁，盖其孝友出自天性。母早世，事继母以礼。居蓝溪，地当舟车之聚，逺近至者慕其尚义，请谒交于门。樽爼接待，周尽礼意。己巳大饥，赈榖数百石，仍发余积，损直出售，民赖不馁者众。例得补官，君曰：“周急，义也。寕为徼宠耶”。辟室向明，莳花蓄书，颜以直斋。子孙蕃盛，教有礼法，往往明经能文词。年渐髙，晏居息虑，澹与世忘，寿至七十有七，以至正乙酉十月辛未，属纩㈠于寝。十一月丁未，塟思鹤郷之郭塘。

　　惟子厚徳美行，虽弗及显荣当世，然肥遯㈡充裕，既富且康，福泽遗其嗣人。古称仁者必有后，将天以显荣，俟其子孙哉。既序其事，而文之曰：

　　    海飙兮扬涛，何旭旦兮天髙。泳文教兮息武韬，荫苍桥兮嬉娱以遨。

　　筌清涟兮畬火，久隐沦兮江之左。君之田兮有秋，抚疲羸兮徳我。

　　碧墅兮云椽，琼芳兮春鲜。天之衢兮手可援，期不至兮告之以不前。

　　龡豳兮伐鼓㈢，飞觞兮屡舞。遽死别兮殊涂，耿予懐兮凄楚。

　　念直道兮匪阿，徳音昭兮弗磨。寒风袅袅兮溪水波，月色皎夜兮伤如之何。

　　旁批：㈠属纩，《礼记丧大记》：“属纩以俟绝气”。郑玄注：“纩，今之新丝，易动摇，置口鼻之上，以为候”。

　　㈡肥遯，《易遯》：“上九，肥遯，无不利”。孔颖达疏：“子夏传曰：肥，饶裕也。上九最在外极，无应于内，心无疑顾，是遯之最优，故曰肥遯”。后因称退隐为肥遯。

　　㈢龡豳兮伐鼓，《周礼春官钥章》：“中春昼击土鼓，龡《豳诗》以逆暑。中秋夜迎寒，亦如之。凡国祈年于田祖，龡《豳雅》，击土鼓，以乐田畯。国祭蜡，则龡《豳颂》，击土鼓，以息老物”。

　　

　　●钦定四库全书陶学士集巻二十（明）陶安 撰

　　

　　○杂文

　　太平路总管胡侯遗爱碣

　　今朝廷严守令之选，守系千里休戚，令所仰式，其任愈重，甚哉守之良，未易得也。

　　循吏莫盛于西汉，然卓卓可称道者仅数人。东京己为不及，况时世屡降，政俗益弊，岂弟之风不振，礼义之教不行，或至严行刻法，威服郡县，岂所谓民之父母乎。

　　唯总管胡侯出守太平，其治以恵爱为本。属县有三，依江接壤，民性晏质，侯抚字不烦，其令无呌嚣隳突之哗，老幼恬熈。农田髙者连山阜之燥瘠，下者割江湖之沮洳，俾崇防浚潴，岁比有秋。辟繁昌沙田一千二百余亩。天门书院租，众縁为蠧，宫宇摧挠，弦诵响絶。侯征积逋，合钱四万缗，贮官帑，新建礼殿，招致弟子贠。丹阳、采石两书院，岁无常入，倡率营缮，宿废具举。以天门赢资一万五千缗，买田给采石教养。先是，官廏迁郡泮东，马死相继，薫秽学宫。廏故基据于强右，侯复其基而廐焉，马不连死，役户徳之。每春首讹火㈠，命运水入市，淮城郭不灾。甲申春夏，不雨，闾阎艰籴，淮民流徙入境，谷遂穹价。遣使驰驿白行省，发官米一万石，损直出售，全活者众。甘雨寻降。常平素无仓储，集缺官俸米八百三十余石以实之。养济院㈡毁其半，割俸劝民，构屋余三十间，兼旬告成。黄池旧为货区，税课繁重，近年井邑荒落，课额顿亏。官府役富室、佐征官分偿。征官坐罚，至荡产不给。侯建议上闻，岁得减钱一万五千缗。郡赋绵七千斤，丝一万斤，米十四万石，躬冒寒炎，勤视其输，权量合律。造姑溪浮梁二，华壮坚厚。又造官运船，连艘北上。朔望戾庠序，谛听讲说。拔儒流为郡史者数辈，郡史擢升宪史又数辈。部使者嘉其绩，荐之。御史又荐之，覆实闻。中台自侯莅职，敷政寛平，芟锄苛暴，徳风扇扬，利泽周浃，强御向化，柔懦有立。既满代，行道咨嗟。羣来谒文勒石。

　　按侯名国安，字仁卿，世家云州，由辽阳行省照磨、少府监经歴，歴集庆路都漕运司、上都留守司判官、迁太府监丞，亰畿漕运副使，升中大夫、太平路总管。慈仁坦直，怨怒不宿于心。急于好善，缓于疾恶。观其所为，殆守之良者矣，宜纪遗爱，用昭不忘。其辞曰：

　　    秦革封建为郡邑，列郡乃置二千石。汉承旧制仍爵秩，往往循吏不失职。

　　谁谓此风逺莫觌，伟兹胡侯扬世徳。恵简遗勲埀竹帛，前后名卿并辉赫。

　　两轓来临江上国，江月照人光愈白。公署闭门昼岑寂，民耻喧讦趋淳质。

　　春酣桑柘緑云湿，牛背童謡送斜日。炊烟碧连榆桞色，人家饭饱事耕织。

　　侯无掊克惜民力，又无水旱戕稼穑。报祈田祖牲告腯㈢，里社酒香喧鼓笛。

　　试言此乐自谁得，岂不知皆侯所锡。侯于庶政罔不悉，求之列郡十无一。

　　我民思慕在胷臆，善为邦者此宜式。

　　旁批：㈠讹火，《山海经西山经》：“（章莪之山）有鸟焉，其状如鹤，一足，赤文青质而白喙，名曰毕方，其鸣自叫也，见则其邑有讹火”。郭璞注：“讹亦妖讹字”。袁珂校注：“讹火，即怪火也”。

