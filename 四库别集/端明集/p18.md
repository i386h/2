<!-- { "loadSidebar": true } -->
　　勑君子修身无忝其祖固为孝徳之美而况登冠弼辅追荣上及岂不为存殁之光乎具官某祖母某氏华望葢世美行在躬合嫓辰髦积埤善庆再世弥大兼相是崇眷惟王妣之慈向啓国田之赋相攸越重显命惟承王徳用父超赠开府仪同三司太师尚书令兼中书令封鲁国公宜特追封燕国公余如故制
　　勅予有耆徳之臣越自外相入冠宥宻方将倚办谋明协济几务是用追荣先庙以重宠数具官某父某材略沈雄志气忠厚昔事先帝实董元戎风美悚天下之闻徳施存后世之大惟乃令嗣蚤与枢庭忠勤一心出入二纪近繇陪辅専在老成宜申禭于祢宫特进荒于大国上公之衮实琢其章载焕幽阡莫大斯祉
　　王徳用母朱氏追封荣国太夫人宜特追封吴国太夫人制
　　勑弼臣之重等数之大固絶于众登拜伊始追禭其先所以明朕眷倚之厚具官某母某氏挺生令族来嫔畯贤苹蘩以观法度之成图史以规徳训之美裕然基庆绍厥世勳有子之英乆相于外比因节召爰冠枢谋申愍册于慈闱画钜封于乐国全吴之壤斯以诏荣山南东道节度使同中书门下平章事贾昌朝曽祖母栗氏可封韩国太夫人制
　　勑朕荐瓒先庙则慈顔升配萧阳位则厚祗合侑故于台辅均禭曽妣则孝行于上下而恩覃于幽显矣具官某曽祖母某氏嫔仪表位妇则承家助施厚徳之祥终啓孝孙之庆六珈之饰前被于愍章千乗之封荒于大国推崇私阀永贲幽扄









　　端明集巻十四
　　钦定四库全书
　　端明集巻十五
　　宋　蔡襄　撰
　　制诰
　　新除宰臣梁适祖文度皇任齐州禹城县令累赠太师中书令可赠兼尚书令余如故制
　　勅易称积善之家必有余庆圣人之论岂苟而巳朕每延登宰辅财成教化者必褒显前人追用愍册既荣其家然后可以倚办国事具官某祖某徳望粹羙行实惇深竦拔之才蟠错而不抡觱沸之泉渊渟而必决回拥隂施啓佑令孙谘以谟猷寘于钧轴逮兹登用之始旌夫奕世之勤即内史之崇阶陟中台之总録漏恩幽壤光显庆门营魂有知其享予之休命
　　梁适祖母追封荣国太夫人卫氏可追封【阙】国太夫人制
　　勑人臣所以贵于当世者惟爵命之差故居宰府于其始也追荣三世之命示特絶于官师而表辅相之重也具官某祖母惟尔孝孙尝贰机政固已啓大国之封而列小君之号今正鼎席助成万务稽寻礼旧申叙封壤疏恩至厚以光华于阡表而发扬于裔嗣灵其鉴兹梁适父颢皇任翰林学士右谏议大夫累赠太师中书令可赠兼尚书令余如故制
　　勑近以宰辅虚席擢任防贰以政其位朕念被命之际入陟帝庭则陈道注委之大退款家庙罔不兴劬劳之感非有愍章追册何以发扬其先烈而慰安其孝心乎具官某父某以文业之茂中乎选首以才徳之劭登于禁涂蕴泽利之资而屈于当时积隂施之厚而施于后世厥有嗣续弼于政机甫兹调燮之初眷夫诒燕之逺稽考典故申命褒荣陞冠文昌显贲幽穸嗟尔九原之魄歆予三事之崇
　　梁适母追封安国太夫人阎氏可追封【阙】国太夫人制
　　勅进登宰路者所以共治天下而于其家必极褒崇者非特慰夫幽涂亦以伸人子之荣遇也具官某母天性靖嘉礼度雍穆挻生华阀嫔俪哲夫以淑慎之美而表于壸仪以敦严之训而励于子姓肆尔令嗣陟于台司诵勤劬而发咏蓼莪申恩贲而益陪汤赋进彻大国举成愍章壤树之华斯其至矣
　　宋观文祖制
　　勑朕于羣公褒其先庙所以勉子姓之勤大其私门所以切邦朝之助爰诹吉旦对越上灵竣事均厘莫如旧弼申褒祖服用慰孝心具官某祖某道充于中材浮于仕善政之泽遗思在人隂徳之流余庆及后启孙谋之方重登宰路之猷为往于藩宣适此禋祀追荣王考举锡公圭爰彻乐国之封永贲幽阡之宠
　　宋观文父玘制
　　勅天子祀七世而祭上帝其礼莫与为大公卿乃有家庙以伸时享朕祼清明之宫奠泰元之坐升侑三后丕荐孝诚念予大臣罔不懐其先正肆于庆泽均被褒禭具官某父某性尚冲粹识照高迈材美不曜磐于幕府徳回复貤于子舎厥有令嗣登予上衮均逸陪京之奥述职大神之祀荒名国申贲祢宫兼隆特引之仪并为追逺之数英魂不冺歆是愍章
　　宋观文妻制
　　勑朕礼成帝畤泽通海宇念予股肱元老往服藩政既荣其躬又推而及其室所以表恩章之良厚具官某妻某氏服仪徳阀嫔俪宗工隆为世范而有家节之严助成贤业而有邦光之美向繇台席之命前治国田之封逮已上仪复申异数按于舆地锡以名疆恩渥之蕃勿忘祗荷
　　富观文母韩氏封蕐原郡太夫人制
　　勅朕向清庙登泰畤虽祖考歆侑孝诚上达然念劬劳之徳欲极天下之养莫可得已故于近辅有承顔朝夕者首敷庆泽非特循典故异恩礼之然抑予心之思推而下及也具官某母贤恵本于天资仪度隆于阃范诞生喆嗣尝贰枢庭惟是忠诚率繇善训逮兹禋鬯之举申锡慈闱之封彻祝舆图画治名壤于为人母而观厥子之有立于为人子而及其亲之恩年又兹宠渥之蕃畴及私门之庆
　　张端明父制
　　勑具官某父某朕飨清庙登泰畤虽祖考歆侑孝诚上达然念劬劳之徳欲极天下之养莫可得已故于近侍首敷渥泽其有承顔慈闱者优异恩数非特典故之然抑予心之思推而下及以尔涵徳靖温不撄俗累长厚之行率于乡国清白之敎严于家庭有子材贤服于禁近愿回禋尝推奉亲庆嘉其志尚重兹美迁官聮陟芸书之清阶品被银章之美祗荷荣命永懋忠训
　　太子太师致仕杜衍可依前太子太师致仕加食邑七百戸实食封二百戸制
　　勑朕齐明祗栗躬执牲玉以事宗庙上帝神天鉴格蒙获福应四海内外欢欣交通眷惟曩辅实助予徳敷厥恩数以将厚意具官某以清修为身检以忠荩为国谋昔正台衡进退以道归休里闬诚心不懈泰元修报庆泽周洎矧惟旧弼望隆天下増埤邑赋之实复累功号之美倂示优宠往服休命
　　枢宻使给事中王尧臣可金紫光禄大夫依前给事中充枢宻使仍赐推忠佐理功臣勲封实食封如故制
　　勑朕亲执牲玉祗飨郊庙人祗欢欣庆赉周浃惟予弼辅大臣与图机政陪侍祠事兢兢齐栗不有恩命曷以章宠数之厚具官某自登宥宻蚤夜悉心以持国论罔不忠荩而于几事区处中理材贤之称着在时议适讲禋燔之礼竝推渥泽之异陛级弥峻尔其楙哉
　　王观文制
　　勑朕以纯孝事亲至诚享帝每厯三嵗躬造庙郊神畀嘉福四海乂安顾于迩臣齐精奉祀不有庆泽曷以将夫厚意具官某材资端茂行实清峻尝与机政乆参国论比延经业之美复陪讲学之奥适已燔燎均赉泽恵增衍田赋进承勲卫宠数之异勿忘祗报
　　给事中充集贤殿学士向傅式可加食邑三百戸制【傅一作传】
　　勑朕齐明祗栗躬执牲玉以事郊庙神天鉴格防获福应泽赉之行周于防内况予近列奉祀于内述职于外宜有恩数以彰宠异具官某材资沉厚履尚修饬蚤登省闼休有风猷留视宫钥益彰才称中坛展报庆自近始增彻舆赋之奉序升陛品之荣勿忘钦承以载光宠
　　王尚书制
　　勑朕临海防庶品安乂且三纪矣惟祖考畀予大宪惟上帝祐予嘉应乃仲冬吉旦祼于庙奠于郊所以荐诚而大报又念臣工之有竭忠纯以辅予善者不有庆泽曷以章夫厚意具官某惟尔先正克休令闻执宪中台参论大政厯践都座为时显人尔以端方厚重而资之禀于先觉向所履者咸绍前人相仪精禋率繇仪度衍之井赋楙以勲卫貤于而家以昭世徳之美
　　端明殿学士兼龙图阁直学士张方平可加上轻车都尉食实封二百戸制
　　勑人主上事郊庙下临士民理适厥中兹谓兴治朕越丁邜享于道祖翌日祼于太室又明日执牲币以见上帝已而赦天下大赉内外百执事推举名典况予近侍所宜先焉具官张某汝以文业登禁近以端毅主典宪以通智总转流之计以善恵布藩宣之政逮兹祠事职奉常颛大正左右助相以成熈事念尔贤劳躐升勲号增埤赋封钦哉服予之休命
　　端明殿学士给事中程戡可加上防军食邑五百户翰林学士吕公绰可加防军进封开国【阙】食邑五百戸制
　　勅朕齐明祗栗躬执牲玉以祀郊庙神天鉴格防获福应泽赉之行周于防内况于近列奉祀于内述职于外宜有恩数以章宠异具官某才资方重履尚修饬蚤登禁宻休有风猷镇抚蕃屏益彰材称泰元展报庆自近始増衍邑田之厚进列勲号之荣厥恩茂焉勿忘祗载
　　王珪制
　　勅朕入清明之宫亲泰元之祀祖考天地况施无疆厥有秉文之士左右显相而熈福之蕃嘉与均被具官某才资敏茂行实端方奥学切于本元懿文美于训令回翔禁近光显名誉逮严事于崇丘常先途于法乗奉珍瓒于七室贡吉玉于中坛祀容雍和志虑齐栗序升阶次疏列社封并为宠渥之华益表褒甄之异
　　王贽制
　　勑具官某文美中于科等言亮登于谏垣将漕朔陲有干给之劳纠防都狱有矜平之称属以躬祀泰畤奉引皇途甫终享帝之仪均施敷天之赉并增阶次兼衍赋封宠数优隆勿忘祗饬
　　殿中侍御史吕景初可上骑都尉制
　　勅祖考畀予以基统故祼芳于室以达孝恭天地相与以施生故升禋于丘以报本始粤尔羣辟肃雍在下福应之格嘉与共之以尔早繇风劭擢居台宪论议有风亮之节弹治得纠绳之中侍陪禋享颛相齐明载升勲级之荣益表朝恩之茂
　　皇亲大将军遥郡制
　　勅昔我祖宗圣神以有天下付畀于予惟是孝诚以克保乂亲执笾簋见于郊庙宗籍羣工莫不齐明以奉祀事庶几敦于善行成于美化况庆赉之行予何啬焉具官某天资相厚济以学术肃雍助祭率繇礼度勲阶井赋用劝亲贤汝其念之无懈夙夜
　　步军副都指挥使范恪可加柱国进开国公食邑五百户仍赐忠果雄勇功臣制
　　勅朕以仲冬吉日祗事丘畤陟配三后祀秩百神诸福之物拥佑来格均施之泽宜自近始具官某智略之明而济其忠厚武材之胜而守以恵和精练事经周旋信遇擢总勾陈之重益修拱卫之严自法辂之啓行讫泰坛之峻事天宫有谧跸路无哗顾是忠谨用推庆赏勲名功号率躐等夷益防乃心以永来誉
　　皇城使内侍省内侍押班陵州团练使武继隆可加食邑三百戸制
　　勅某朕练时日祀泰元躬事坛丘执荐笾簋百灵歆留畨畀永福念惟官师陪侍兢防敷与鸿恵以昭庆赉以尔材偹烦使志务恭饬总司禁省亲迩轩闼自临阳畤还御端闱夙夜之劳弥用信倚进疏公社益埤国田良思施之行毋忘祗荷
　　左骐骥卫内侍省内侍押班邓守信可加食邑三百戸制
　　勅具官某国家接千嵗之统考一阳之元受记于羣灵辏熈于逺极眷惟近从当被茂恩以尔天资深淳学识优邵久于轩墀之列夙司省禁之严时饬乐文相承禋意比信宿于所在警夙夜以居中衍陪邑赋之蕃益表拜荣之厚勉思祗载毋懈乃心
　　入内都知张惟吉制
　　勅具官某识虑靖深才资敏邵乆处近宻号为修节总涖禁省动循典宪朕于仲冬祗见郊庙馨诚达于上下熈福被于动植爰念行次讫于竣事卫翼恭肃礼容偹顺夙夜之勤时乃信倚躐升勲级益埤赋封恩数之蕃勉荷褒泽
　　禁军都虞已上及藩方马步军都指挥使并御前忠佑南郊加恩封赠父母妻制
