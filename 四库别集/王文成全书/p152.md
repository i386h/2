<!-- { "loadSidebar": true } -->
　　初先生道闻漳冦方炽兼程至赣即移文三省兵备尅期起兵自正月十六日莅任才旬日即议进兵兵次长富村遇贼大战斩获颇多贼奔象湖山拒守我兵追至莲花石与贼对垒会广东兵至方欲合围贼见势急遂溃围而出指挥覃桓县丞纪镛马陷死之诸将请调狼兵俟秋再举先生乃责以失律罪使立功自赎诸将议犹未决先生曰兵宜随时变在呼吸岂宜各持成説耶福建诸军稍缉咸有立功赎罪心利在速战若当集谋之始即掩贼不备成功可必今既声势彰闻各贼必聨党设械以御我师且宜示以寛懈而犹执乘机之説以张皇于外是徒知吾卒之可击而不知敌之未可击也广东之兵意在倚重狼达土军然后举事诸贼亦吾土兵之集以卜战期乘此机正可奋怯为勇变弱为强而犹执持重之説以坐失事机是徒知吾卒之未可击而不知敌之正可击也善用兵者因形而借胜于敌故其战胜不复而应形于无穷胜负之筭间不容髪乌可执滞哉于是亲率诸道鋭卒进屯上杭密勅羣哨佯言犒众退师俟秋再举密遣义官曽崇秀觇贼虚实乘其懈选兵分三路俱于二月十九日乘晦夜衔枚并进直捣象湖夺其隘口诸贼失险复据上层峻壁四面滚木礧石以死拒战我兵奋勇鏖战自辰至午呼声振地三省奇兵从间鼓噪突登乃惊溃奔走遂乘胜追已而福建兵攻破长富村等巢三十余所广东兵攻破水竹大重坑等巢一十三所斩首从贼詹师富温火烧等七千有奇俘获贼属辎重无筭而诸洞荡灭是役仅三月漳南数十年逋冦悉平　是月奏捷具言福建佥事胡琏叅政陈防副使唐泽知府钟湘广东佥事顾应祥都指挥杨懋知县张戬劳绩赐勅奬赉其余陞赏有差初议进兵谕诸将曰贼虽据险而守尚可出其不意掩其不备则用邓艾破蜀之防从间道以出若贼果盘据持重可以计困难以兵尅则用充国破羌之谋减冗兵以省费务在防隐祸于显利之中絶深奸于意料之外此万全无失者也巳而桓等狃于小胜不从间道故违节制以致挫防诸将志沮遂请济师先生独以为见兵二千有余已为不少不宜坐待济师以自懈遥制以失机也遂亲督兵而出卒成功
　　四月班师
　　时三月不雨至于四月先生方驻军上杭祷于行台得雨以为未足及班师一雨三日民大悦有司请名行台之堂曰时雨堂取王师若时雨之义也先生乃为记
　　五月立兵符
　　先生谓习战之方莫要于行伍治众之法莫先于分数将调集各兵每二十五人编为一伍伍有小甲五十人为一队队有总甲二百人为一哨哨有长有恊哨二人四百人为一营营有官有叅谋二人一千二百人为一阵阵有偏将二千四百人为一军军有副将偏将无定员临事而设小甲于各伍之中选才力优者为之总甲于小甲之中选才力优者为之哨长于千百户义官之中选材识优者为之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍众务使上下相维大小相承如身之使臂臂之使指自然举动齐一治众如寡庶几有制之兵矣编选既定仍每五人给一牌备列同伍二十五人姓名使之连络习熟谓之伍符每队各置两牌编立字号一付总甲一藏本院谓之队符每哨各置两牌编立字号一付哨长一藏本院谓之哨符每营各置两牌编立字号一付营官一藏本院谓之营符凡遇征调发符比号而行以防奸伪其诸缉养训练之方旗皷进退之节务济实用行之
　　奏设平和县移枋头巡检司
　　先生以贼据险久为民患今幸破灭须为拊背扼吭之防乃奏请设平和县治于河头移河头巡检司于枋头盖以河头为诸巢之咽喉而枋头又河头之唇齿也且曰方贼之据河头也穷凶极恶至动三军之众合二省之力而始克荡平若不及今为久逺之图不过数年势将复起后悔无及矣盖盗贼之患譬诸病人兴师征讨者针药攻治之方建县抚辑者饮食调摄之道徒恃攻治而不务调摄则病不旋踵后虽扁鹊仓公无所施其术也按是月闻蔡宗衮许相卿季本薛侃陆澄同举进士先生曰入仕之始意况未免摇动如絮在风中若非粘泥贴网亦自主张末得不知诸友却如何想平时工夫亦须有得力处耳又闻曰仁在告买田霅上为诸友久聚之计遗二诗慰之
　　六月疏请疏通盐法
　　始都御史陈金以流贼军饷于赣州立厰抽分广盐许至袁临吉三府发卖然起正德六年至九年而止至是先生以勅谕有便宜处置语疏请暂行待平定之日仍旧停止从之
　　九月改授提督南赣汀漳等处军务给旗牌得便宜行事
　　南赣旧止以巡抚莅之至都御史周南会请旗牌事毕缴还不为定制至是先生疏请遂有提督之命后不复更疏以我国家有罚典有赏格然罚典止行于叅提之后而不行于临阵对敌之时赏格止行于大军征之日而不行于寻常用兵之际故无成功今后凡遇讨贼领兵官不拘军卫有司所领兵众有退缩不用命者许领兵官军前以军法从事领兵官不用命者许总统官军前以军法从事所领兵众有对敌擒斩功次或赴敌阵亡从实具报覆实奏闻陞赏如制若生擒贼徒问明即押赴市曹斩之以徇庶使人知警畏亦可比于令典决不待时者如此则赏罚既明人心激励盗起即得扑灭粮饷可省事功可建又曰古者赏不逾时罚不后事过时而赏与无赏同后时而罚与不罚同况过时而不赏后时而不罚其何以齐一人心作兴士气虽使韩白为将亦不能有所成诚得以大军诛赏之法责而行之于平时假臣等令旗令牌便宜行事如是而兵有不精贼有不灭臣等亦无以逃其死矣事下兵部尚书王琼覆奏以为宜从所请于是改巡抚为提督得以军法从事钦给旗牌八面悉听便宜既而镇守太监毕真谋于近幸请监其军琼奏以为兵法最忌遥制若使南赣用兵而必待谋于省城镇守断乎不可惟省城有警则听南赣防应事遂寝　按勅谕有曰江西南安赣州地方与福建汀漳二府广东南韶潮惠四府及湖广郴州桂阳县壤地相接山岭相连其间盗贼不时生发东追则西窜南捕则北奔盖因地方各省事无统属彼此推调难为处置先年尝设有都御史一员巡抚前项地方就令督盗贼但责任不专类多因循茍且不能申明赏罚以励人心致令盗贼滋多地方受祸今日所奏及各该部覆奏事理特改命尔提督军务抚安军民脩理城池禁革奸弊一应军马钱粮事宜俱听便宜区画以足军饷但有盗贼生发即便设法调兵勦杀不许踵袭旧弊招抚防蔽重为民患其管领兵快人等官员不问文职武职若在军前违期并逗遛退缩者俱听军法从事生擒盗贼鞫问明白亦听就行斩首示众
　　抚谕贼巢
　　是时漳冦虽平而乐昌龙川诸贼巢尚多啸聚将用兵勦之先犒以牛酒银布复谕之曰人之所共耻者莫过于身被为盗贼之名人心之所共愤者莫过于身遭刼掠之苦今使有人骂尔等为盗尔必愤然而怒又使人焚尔室庐刼尔财货掠尔妻女尔必懐恨切骨宁死必报尔等以是加人人其有不怨者乎人同此心尔宁独不知乃必欲为此其间想亦有不得已者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切耳尔等当时去做贼时是生人寻死路尚且要去便去今欲改行从善是死人求生路乃反不敢耶若尔等肯如当初去做贼时死出来求要改行从善我官府岂有必要杀汝之理尔等久习恶毒忍于杀人心多猜疑岂知我上人之心无故杀一鸡犬尚且不忍况于人命闗天若轻易杀之防防之中断有还报殃祸及于子孙何苦而必欲为此我每为尔等思念及此輙至于终夜不能安寝亦无非欲为尔等寻一生路惟是尔等防顽不化然后不得已而兴兵此则非我杀之乃天杀之也今谓我全无杀人之心亦是诳尔若谓必欲杀尔又非吾之本心尔等今虽从恶其始同是朝廷赤子譬如一父母同生十子八人为善二人背逆要害八人父母之心须去二人然后八人得以全生均之为子父母之心何故必欲偏杀二子不得已也吾于尔等亦正如此若此二子者一旦悔过迁善号泣投诚为父母者亦必哀悯而赦之何者不忍杀其子者乃父母之本心也今得遂其本心何喜何幸如之吾于尔等亦正如是闻尔等为贼所得苦亦不多其间尚有衣食不充者何不以尔为贼之勤苦精力而用之于耕农运之于商贾可以坐致饶富而安享逸乐放心纵意游观城市之中优游田野之内岂如今日出则畏官避雠入则防诛惧勦潜形遁迹忧苦终身卒之身灭家破妻子戮辱亦有何好乎尔等若能听吾言改行从善吾即视尔为良民更不追尔旧恶若习性已成难更改动亦由尔等任意为之吾南调两广之狼达西调湖湘之土兵亲率大军围尔巢穴一年不尽至于两年两年不尽至于三年尔之财力有限吾之兵粮无穷纵尔等皆为有翼之虎谅亦不能迯于天地之外矣呜呼民吾同胞尔等皆吾赤子吾终不能抚恤尔等而至于杀尔等痛哉痛哉兴言至此不觉泪下　按是谕文蔼然哀怜无辜之情可以想见虞廷干羽之化矣故当时酋长若黄金巢卢珂等即率众来投愿效死以报
　　疏谢陞赏
　　朝廷以先生平漳冦功陞一级银二十两纻丝二表里降勅奬励故有谢疏
　　疏处南赣商税
　　始南安税商货于折梅亭以资军饷后多奸弊仍并府北角尾以疏闻
　　十月平横水桶冈诸冦
　　南赣西接湖广桂阳有桶冈横水诸贼巢南接广东乐昌东接广东龙川有浰头诸贼巢大贼首谢志号征南王纠率大贼钟明贵萧规模陈曰能等约乐昌髙快马等大修战具并造吕公车闻广东官兵方有事府江欲先破南康乘虚入广先是湖广巡抚都御史陈金题请三省夹攻先生以桶冈横水左溪诸贼荼毒三省其患虽同而事势各异以湖广言之则桶冈为贼之咽喉而横水左溪为之腹心以江西言之则横水左溪为之腹心而桶冈为之羽翼今议者不去腹心而欲与湖广夹攻桶冈进兵两冦之间腹背受敌势必不利今议进兵横水左溪尅期在十一月朔贼见吾兵未集师期尚逺必以为先事桶冈观望未备乘此急击之可以得志由是移兵临桶冈破竹之势成矣于是决意先攻横水左溪分定哨道指授方畧密以十月已酉进兵至十一月已已凡破贼巢五十余擒斩大贼首谢志等五十六从贼首级二千一百六十八俘获贼属二千三百二十四众请乘胜进兵桶冈先生复以桶冈天险四塞中坚其所由入惟琐匙龙葫芦洞察坑十八磊新池五处然皆架栈梯壑于崖巅坐发磥石可以御我师虽上章一路稍平然迂廻半月始达湖兵从入我师复往事皆非便况横水左溪余贼悉奔入同难合势为守必力善战者其势险其节短今我欲乘全胜之锋兼三日之程争百里之利以顿兵于幽谷所谓强弩之末不能穿鲁缟矣莫若移屯近地休兵养威使人谕以祸福彼必惧而请伏或有不从乘而袭之乃可以逞因使其党往説之贼喜方集议而横水左溪奔入之贼果坚持不可往复迟疑不暇为备而我兵分道疾进前后合击贼遂大败破巢三十余斩擒大贼首蓝天凤等三十四从贼首级一千一百四俘获贼属二千三百捷闻赐敕奬谕是役也监军副使杨璋叅议黄宏领兵都指挥
