<!-- { "loadSidebar": true } -->
　　主簿骃言愚闻昔在上世义兵所克工歌其诗贤陈其颂书之庸器列在明堂所以显武功也
　　博徒论【太平御览】
　　博徒见农夫戴笠持耨以芸蓼荼面色骊黒手足胼胝肤如桑朴足如熊蹄蒲望垅亩汗出调泥乃谓曰子触热耕耘背上生盐胫如烧椽皮如领革锥不能穿行步狼跋蹄戾胫酸谓子草木支体屈伸谓子禽兽形容似人何受命之薄禀性不纯
　　又【北堂书钞】
　　牛臛羊脍炙鴈煮鳬鸡寒狗热重案满盈
　　适逢长史抚绥于车蒸羔包鳖餁鹄煎鱼但到酒罏不醉无归
　　七依
　　客曰乃导山之梁不周之稻砻以絺绤砥以柔韦洞庭之鲋灌水之鳐滋以阳朴之姜蔌以夀木之华鹾以大夏之壃酢以越裳之梅反宇垂阿洞门金铺丹柱雕楹飞阁层楼于是置酒乎防游之堂张乐乎长娱之台酒酣乐中美人进以承宴调欢欣以解容迥顾百万一笑千金振飞縠以长舞袖袅细腰以务抑扬当此之时孔子倾于阿谷栁下忽而更婚老聃遗其虚静扬雄失其太此天下之逸豫宴乐之至盘也公子岂能兴乎客曰彭蠡之鸟万万而羣荆山之兽亿亿而屯云合风散隐隐震震乃命长狄使驱兽夷羿作虞人腾句喙以追飞骋韩卢以逐奔弓弹交错把弧控弯繁弱鼓千钧死兽借聚如山选取上鲜献之庖人
　　婚礼结言【艺文类聚】
　　乾坤其徳恒久不已爰定天纲夫妇作始乃降英媛有淑其仪姬姜是侔比则姚妫载纳嘉贽申结鞶褵梁鸿【字伯鸾扶风平陵人受业太学归乡里肃宗时东出关易姓运期名燿字侯光终于吴】安丘严平颂【鸿仰慕前世髙士而为四皓以来四十四人作颂○鼎按髙士传安丘望之京兆长陵人治老子经恬静不求进宦号曰安丘丈人汉成帝尝宗师焉鸿盖颂安丘及严君平二人也玉海引鸿本传及选注自明丹铅录乃云鸿安丘成都人与严君平善作君平诔则以鸿安丘别为一人矣未详用修所出恐郢书之误】
　　无营无欲澹尔渊清【选注○尔丹铅录作然】













　　东汉文纪巻十
　　钦定四库全书
　　东汉文纪卷十一　　　　明　梅鼎祚　编张禹【字伯达赵国襄国人歴拜太尉】
　　上言邓太后【殇帝延平元年禹迁太傅録尚书事太后以帝初育禹以重臣居禁内上言从之】
　　方谅闇密静之时不宜依常有事于苑囿其广成上林空地宜且以假贫民
　　上言新野君表【邓太后母新野君病太后车驾幸其第禹时为太尉与司徒夏勤司空张敏俱上表比三上固争乃还宫】
　　新野君不安车驾连日宿止臣等诚窃惶惧臣闻王者动设先置止则交防清道而后行清室而后御离宫不宿所以重宿卫也陛下体烝烝之至孝亲省方药恩情发中久处单外百官露止议者所不安宜且还宫上为宗庙社稷下为万国子民
　　奏事【前汉有安昌侯张禹今按后汉百官志云世祖中兴务存简约并官省职丞相司直以建武十八年省则于此奏事合】
　　臣闻天有三光以成其化方今三公之官不僃丞相独领天下万事最众多明不尽独见诚非一人之所作也案令丞相奏事司直持案长史将簿中二千石奏事皆与其丞合縁以臣下各得尽心竭诚而事明公【太平御览分载今合】
　　邓骘【字昭伯禹长子为虎贲中郎将封上蔡侯】
　　上邓太后辞封疏【殇帝崩太后与骘等定策立安帝永初元年封骘上蔡侯及弟悝等并封侯食邑各万户骘等辞让逃避间闗诣阙上疏自陈至于五六乃许之】
　　臣兄弟污秽无分可采过以外戚遭值明时托日月之末光被云雨之渥泽并统列位光昭当世不能宣賛风美补助清化诚慙诚惧无以处心陛下躬天然之姿体仁圣之徳遭国不造仍离大忧开日月之明运独防之虑援立皇统奉承太宗圣策定于神心休烈垂于不朽本非臣等所能万一而猥推嘉美并享大封伏闻诏书惊惶慙怖追观前世倾覆之诫退自惟念不寒而栗臣等虽无逮及逺见之虑犹有庶几戒惧之情常母子兄弟内相敕厉冀以端慤畏慎一心奉戴上全天恩下完性命刻骨定分有死无二终不敢横受爵土以増罪累惶窘怔营昧死陈乞
　　法雄【字文强扶风郿人终于南邵太守】
　　移书属县【雄为南郡太守滨带江沔有云梦薮泽永初中多虎狼患赏募张捕反为所害雄移书属县是后虎患稍息人获以安】
　　凡虎狼之在山林犹人之居城市古者至化之世猛兽不扰皆由恩信寛泽仁及飞走太守虽不徳敢忘斯义记到其毁坏槛穽不得妄捕山林
　　樊准【字幼陵鯈族孙歴尚书令光禄勲】
　　论兴儒学疏【邓太后临朝儒学陵替凖上书太后纳其言是后屡举方正敦朴仁贤之士】
　　臣闻贾谊有言人君不可以无学故虽大舜圣徳孳孳为善成王贤主崇明师傅及光武皇帝受命中兴羣雄崩扰旌旗乱野东西诛战不遑啓处犹然投戈讲艺息马论道至孝明皇帝兼天地之姿用日月之明庶政万几无不简心而垂情古典防意经艺毎飨射礼毕正坐自讲诸儒并听四方欣欣虽阙里之化矍相之事诚不足言又多征名儒以充礼官如沛国赵孝琅邪承宫等或安居结驷告归乡里或丰衣博带从见宗庙其余以经术见优者布在廊庙故朝多皤皤之良华首之老每防防则论难衎衎共求政化详览羣言响如振玉朝者进而思政罢者退而偹问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学八方肃清上下无事是以议者毎称盛时咸言永平今学者盖少逺方尤甚博士倚席不讲儒者竞论浮丽忘謇謇之忠习諓諓之辞文吏则去法律而学诋欺鋭锥刀之锋断刑辟之重徳陋俗薄以致苛刻昔孝文窦后性好黄老而清静之化流景武之间臣愚以为宜下明诏博求幽隠发扬岩穴宠进儒雅有如孝宫者征诣公车以俟圣上讲习之期公卿各举明经及旧儒子孙进其爵位使纉其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道【东观汉记准疏云光武受命中兴之初羣雄扰于冀州旌旗乱于大泽然犹投戈讲学息马论道孝明皇帝尤垂意于经学即位删定乖疑稽合图防封师太常桓荣为闗内侯亲自制作五行章句毎享射礼正坐自讲诸儒并听四方欣欣是时学者尤甚冠带缙绅逰辟雍观化者以亿万计】论灾异疏【凖再迁御史中丞永平初连年水旱灾异郡国饥困凖上疏太后从之悉以公田赋与贫人】
　　臣闻传曰饥而不损兹曰太厥灾水春秋谷梁传曰五谷不登谓之大侵大侵之礼百官偹而不制羣神祷而不祠由是言之调和阴阳实在俭节朝廷虽劳心元元事从省约而在职之吏尚未奉承夫建化致理由近及逺故诗曰京师翼翼四方是则今可先令太官尚方考功上林池籞诸官实减无事之物五府调省中都官吏京师作者如此则化及四方人劳省息伏见被灾之郡百姓凋残恐非赈给所能胜赡虽有其名终无其实可依征和元年故事遣使持节慰安尤困乏者徙置荆扬孰郡既省转运之费且令百姓各安其所今虽有西屯之役宜先东州之急如遣使者与二千石随事消息悉留富人守其旧土转尤贫者过所衣食诚父母之计也愿以臣言下公卿平议
　　荐厐参疏【参初拜左校令坐法输作若卢及凉州先零羌反凖为御史中丞上疏荐之邓太后纳其言即于徒中召拜谒者使西督三辅诸军屯】
　　臣闻鸷鸟累百不如一鹗昔孝文皇帝悟冯唐之言而赦魏尚之罪使为邉守匈奴不敢南向夫以一人之身折方面之难者选用得也臣伏见故左校令河南厐参勇谋不测卓尔奇伟髙才武畧有魏尚之风前坐微法输作经时今羌戎为患大军西屯臣以为如参之人宜在行伍惟明诏采前世之举观魏尚之功免赦参刑以为军锋必有成效宣助国威
　　厐参【字仲达河南缑氏人歴太尉】
　　徒中上羌事书
　　【参为左校令坐法输作永和元年凉州先零羌反遣车骑将军骘讨之参于徒中使子俊上书邓太后即召拜谒者而召骘还四年羌冦转盛兵费日广且连年不登谷石万余参奏记于骘骘欲从参议众多不同乃止】
　　方今西州流民扰动而征发不絶水潦不休地力不复重之以大军疲之以逺戍农功消于转运资财竭于征发田畴不得垦辟禾稼不得收入抟手困穷无望来秋百姓力屈不复堪命臣愚以为万里运粮逺就羌戎不若总兵养众以待其疲车骑将军骘宜且振旅留征西校尉任尚使督凉州士民转居三辅休徭役以助其时正烦赋以益其财令男得耕种女得织絍然后畜精鋭乗懈沮出其不意攻其不僃则邉人之仇报奔北之耻雪矣
　　奏记车骑将军邓骘
　　比年羌寇特因陇右供徭赋役为损日滋官负人责数十亿万今复募发百姓调取谷帛衒卖什物以应吏求外伤羌虏内困征赋遂乃千里转粮逺给武都西郡涂路倾阻难劳百端疾行则钞暴为害迟进则谷食稍损运粮散于旷野牛马死于山泽县官不足輙贷于民民巳穷矣将从谁求名救金城而实困三辅三辅既困还复为金城之祸矣参前数言宜弃西域乃为西州士太夫之所笑今茍贪不毛之地营恤不使之民暴军伊吾之野以虑三族之外果破凉州祸乱至今夫拓境不寜无益于彊多田不耕何救饥敝故善为国者务怀其内不求外利务富其民不贪广土三辅山原旷逺民庶稀疏故县邱城可居者多今宜徙邉郡不能自存者入居诸陵田戍故县孤城絶郡以权徙之转运逺费聚而近之徭役烦数休而息之此善之善者也【后汉书】
　　张俊
　　谢邓太后书【俊蜀郡人有才能元初中为尚书郎郎朱济丁盛不修行欲举奏之因共私求俊短得与司空袁敞子书封上之下狱当死敞坐交通自杀俊临刑邓太后驰骑减死论俊假名上书谢当时皆哀其文】
　　臣孤恩负义自陷重刑情防意讫无所复望廷尉鞠遣厥刀在前棺絮在后魂魄飞扬形容巳枯陛下圣泽以臣尝在近密识臣貎状伤臣眼目留心曲虑特加徧覆丧车复还白骨更肉披棺发椁起见白日天地父母能生臣俊不能使臣俊当死复生陛下徳过天地恩重父母诚非臣俊破碎骸骨举宗腐烂所报万一臣俊徒也不得上书不胜去死就生惊喜踊跃触冐拜章
　　刘毅【北海敬王子】
　　上安帝请注邓太后徳政书【安帝初邓太后临朝多徳政平望侯刘毅欲令早有注纪上书从之】
