<!-- { "loadSidebar": true } -->
　　我尝楼头望沧海，长恨怀抱不得开。春寒连日风和雨，忽闻客自山中来。客楼诗酒纵谈讌，■〈彳光〉佛高李登吹台。眼前吐气无蓬莱，抵掌大块如尘埃。就中一人自远至，行尽中原万里地。西拂华岳东泰山，北沿黄河南淮泗。太行秋色马头来，吴苑晓霜襟面渍。朝浮淮水江水舟，夕宿焦山金山寺。半渡闻得广陵钟，六桥看得西湖芰。吊古屡酣燕市歌，感时直下雍门泪。酒半为我谈帝京，巍巍宫阙妖狐鸣。风声鹤唳无人色，戈船纷到西洋兵。将军死绥天子去，关河咫尺无由行。鬼火磷磷照白骨，虎牙戛戛腾阴坑。君也万死寄一生，先时蹑履出昌平。惊魂未定更浪迹，到处访古停行旌。驻骖才听华亭鹤，挂席去狎扶桑鲸。壮哉风涛万里程，可怜尘事无一成。君谈未已我长叹，世运于今是极乱。东西夷夏溃长防，南北河山归糜烂。吾台已付弱水沉，中邦亦共破舟看。纵觉黄图终崛兴，不免黑风此吹散。中宵难着祖生鞭，空听鸡声号至旦。酒间慷慨欲悲歌，门外风多更雨多。北斗沉天夜滂沱，我歌斫地君则那。君家诗思沉如涌，大山小山能唱和。其一中原历险远，其一海外历惊波。眼里多少舞天魔，流露诗间即楚骚。他日示我一尺卷，下倾沧海上银河。
　　○客有矜示铜雀瓦砚者，赋此靳之
　　呜呼！横槊奸雄骨已朽，铜雀虽在亦何有。残瓴断甋更灰尘，文人好奇空宝守。高台当日幸不倾，汉廷刀笔无公卿。文举你衡何处去，鹦鹉洲前恨不平。老瞒空负文学名，祸人家国一老兵。遗台废址堪作唾（朱元章有唾砚事），鸜之鸽之辱眼睛。吾家所好玉带生，不然五凤年砖亦怡情。名人遗爱虽雁鼎，把玩犹胜饕餮觥。闻说瓦出漳河底，百不一真欺墨史。奸雄作为无不为，后人一砚胡复尔。当年作赋开邺宫，七子献颂争趋风。岂知汉家成瓦碎，铜人露泣当涂中？此砚流传良有数，奸人艳事非细故。临漳不见铜雀基，石工夜发高陵墓。
　　○地震行
　　今年二月二十三日，天甫黎明，地忽大震；罹其灾者，嘉义地方最惨，斗六地方次之，嘉义、斗六之间，山裂溪沸，几成邱墟。
　　维岁丙午月刚卯，天柱倾颓地轴挠。星辰易位山川崩，五行二气同纷搅。日月未悬天未开，大造莽莽飞黄埃。巨灵怒劈太华来，坤舆散破声如雷。六鳌断足化黄能，娲皇一见心为哀。哀哉城郭闤闠蒿莱，血肉肤驱为废骸。高岸深谷何所有，不见人烟唯阴霾。初如大块搏抔土，神工鬼伯擂地鼓（凡地震之初，地必鸣，地鼓出广舆记）。人寰簸荡无立锥，海水翻腾有飞弩。惊心下界多游魂，转瞬九渊欲沉羽。陷落诸罗十万家，人物邱陵尽泥沙。四海龙战玄黄血，千山龟圻纵横叉。不信乾坤又灰烬，可怜髑髅皆齿牙。哭夫哭子哭父母，惨淡往来鲁国髽。岂知蓬莱昔翻覆，神仙久已沉大陆。地上龙蛇多杀机，民间鸡犬争觳觫。虽有孑遗半死生，阿旁阿鼻怒狞狞。暂偷食息鱼游釜，终见漂流蚁满城。天心如此已可叹，何为此遭益糜烂。当今有几虮蝨臣，浩劫无穷供虫患。欲排闾阖问天公，天关沉沉漫复漫。俯视罗山斗六门，山飞川走坤维断。
　　○遣意漫赋
　　足下碧落凌三千，胸中云梦吞八九，不能富贵求神仙，惟有读骚痛饮酒。少年乐水兼乐山，适兴问花更问柳。此日落拓无所营，穷愁老景来相守。丹药难驻玄发身，■〈糸辟〉絖空作不龟手。甘罗既相邓禹侯，笑余四十徒腐朽。世外自负龙凤姿；山中惟将糜鹿友。欲免衣冠优孟容，永甘形块哀骀丑。迩来伛偻循墙走，独坐无朋行无耦。纷华我知亡是公，流俗人唤支离叟。尘途有迹风怜蛇，沧海无情云变狗。季野满腹储阳秋，强与旁人相可否。百炼刚肠绕指柔。偶生芒角浇一斗。不平时作老龙鸣，长啸却同狮子吼。
　　○遣意再赋
　　世间已置六尺躯，身上犹存三寸舌。南溟之鹏北海鲲，屈伸变化归一瞥。我生肮脏四十秋，如何枯株长守拙。闭门郁郁无所为，如头受髡足受刖。扬尻欲作万里行，车已无轮马无軏。干将生就百炼钢，嶢嶢之齿坚不缺。年华一耗身渐柔，■〈髟上思下〉■〈髟上思下〉者须星星发。冥心思与大化游，蛇困求蜕蝉求脱。造物闭我■〈禾康〉核中，鼠肝虫臂徒生活。爱我谓我有用身，恶我笑我穷死骨。我自浑沌随造物，满腔藏有苌弘血。世途列子悲湿灰，岐路杨朱泣回辙。傀儡新自西洋来，黥钳大为我辈设。我已土苴视功名，时犹衮冤矜阀阅。破坏仁义其穷奇，均输食货亦饕餮。江湖魏阙同一邱，愿从泥龟作跛鳖。
　　○后铜雀瓦砚歌
　　百金购一石，千金购一瓦，不知何代物，云在魏王宫阙下。当时歌舞充邺中，碧瓦朱甍铜雀铜，艳传百世成宝玩，至今不数高观宫。或云晚出香姜井，六朝陶可三国等。此齐避暑离宫物，古香古色龙山冷（香姑出太原龙山冰台阁井，丹铅录谓后来铜雀砚多以高齐香姜瓦为之）。玲珑光衬宣德瓷，斑驳黝甚汾阴鼎。漳河之底不可搜，冰台阁畔人争领。两雄一例盗帝王，曹家风雅飞鸳鸯。求魏得齐亦安用，未似书家王与年。今日甘泉传汉瓦，长生篆字兼未央。惜哉后人不磨琢，定州高庙无同光。分香赏履人安往，繐帷谁望西陵上。千载砚工采璞来，当年七十留伪家。摩挲古物说奸雄，横槊赋诗亦可风。杭州网得江心砚，终胜真藏许敬宗。
　　○谢君生圹诗意有未尽，作放歌第五
　　呜呼！人生不得登神仙，鼎湖白日凌紫烟，飞升去拍洪崖肩。要当兵解沙场边，马革裹尸载马鞯。又当犁穴匈奴庭，归来筑塚像祈连。或为楼船舆衬出横海（历来出封海国，舆衬出海），誓澂裨海清神堧。赤松黄石从此逝，脱身九地兼九天。不然穿垄近要离，高人烈士好墓田。或如虞翻死海上，青蝇吊客来周旋。或如愤世申屠狄，怀沙负石沉流川。台佟矫慎逃穴中，岩栖谷饮为高骞。如此落落皆不朽，俯视一撮尘土犹蹄筌。浸假抱馘老死瓮牖下，便与刘伶埋去方快旃。抑或肉胔委途路，下饲蝼蚁上鸟鸢，附赘县疣归一溃，无覆无载无垓埏。奈何瘢痕爪迹留，眼前有土一篑冈一拳。一副头骨付儿孙，异时抛掷荒山巅。减凑入地号生圹，疑生疑死然未然。岂知人生在世同一梦，梦中生死谁分焉。生为羁旅死为归，死或安逸无拘挛。或为蝴蝶或鱼鸟，或蕉覆鹿蜕解蝉。无何有乡好归宿，不知谁氏庶流传。天壤地文俱多事，日痉月竁殊纠缠。生前凿窍失浑沌，死后瞑目获晏眠。醉生梦死梦梦中，翻覆不觉变坤干。一锸一锹谁与我，或封或树咸无权。迩来沧桑逾十载，市墟圹地难自专，渴葬藁歛求速朽，募山买水空使钱。有时裸焚付烬灰，惨于陈肆满壑填。古碣今碑纷狼籍，生王死士罔垂怜。羡君及早计一廛，空寝穹窿今几年。荆棘纵横世路狭，墓门安稳山中穿，未死辄存既死想，将了姑留未了缘。近慕虚龛白乐天，远谢骑鲸李青莲。玉楼持板虽迟赴，夜壑藏舟终靡牵。殡宫预定沈子文，完柩待赋班孟坚。我来芒鞵藤杖登君阜。千峰如龙随蜿蜓，前有林木后有泉，他日将表泷冈阡。董相有陵名下马，邵公何地闻啼鹃。一壑半邱君主客，千秋万古谁愚贤。太华峰头作重九，胸中獭祭皆豆笾。不惧摸金有校尉，岂愁发塚到彭籛。愿君长作许季山（许季山将死，祷泰山得寿；见汉书许曼传），愿余亦作马文渊。床头儿女非正命，山上兆茔非寝筵。大荒披发叫巫咸，地为方域天为圆。没字高存秦代石，明铭深刻汉时砖。湘看云将豫皋复，风车雾马遥蹁跹。倘复人间厄阳九，可许吾子归大千。但恨中原无路近，一堆净土让人先。
　　○生圹诗歌第六
　　君胡不作丁令威，千年华表一来归，化鹤无恨城郭非，学仙蜕去家累累。又胡不作杨王孙，棺衾不听祈侯论，预命羸身入九原，葛藟缄尸尸不坟。我神为马尻为轮，茫茫孰与大块存。假如有圹无乃赘，况在生前弄狡狯。黄土已难觅牛眠，青山何必添蛇蜕。方今沉沦貉一邱，胡天胡地堪埋忧。奈父林中化拱木，王尼车下痛横流。鲁仲惟应蹈海死，佛澄讵得埋石休。君云托此聊寄意，樊川可居墓可志。卫生（名大经，事见二唐书）筮毕凿幽宫，王绩醉余书葬地。碧云红树冬青枝，访君石榻且衔扈。当效乐天傍禅塔（乐天遗命葬如满师塔旁），勿为杜甫迁偃师。一水一峰须有我，寂居犹胜闍维火。安排姚勖有台依（勖作生圹曰寂居、曰化台），多事司空将客坐（司空图引客坐生圹）。谁怀栗里生诔文，白衣诵与东篱君。愿君莫诧豫凶事，会稽处士死良欣。
　　○生圹诗歌第七
　　裸葬或效杨王孙（傅奕亦命裸葬），天地阴阳为裆褌。藁葬多慕星甫谧（刘杳及訏歊皆效谧），籧篨麻约撩魄魂。文度故舟作棺椁，叔起黄坏无墓门（见南史刘歊传）。辛愿日月供含襚，郭文石块待尸蹲。是皆逍遥能齐物，肉神虽脱谷神存。况今时世大变迁，城市日日蟪蛄喧。人民只作行尸看，山水浑如大■〈土遂〉昏。伊谁粉饰到幽寝，混沌翻以眉目论。人多谓君任放达，我道不达莫如君。既将一身归大化，何事累土成邱坟？柳惠难望秦护壠，谢安未必宋争墩。十松已非同李适，十亩亦不如照邻。安琴虚设顾荣座，纳麈空掩王蒙麈。方叹乾坤入朽壤，无端邱壑思古人。赵岐寿藏画四哲，袁闳土窟诵千春。茧室王樵因丧乱，寝车范粲遂终身。时世已非贤人逝，未逝形骸先自湮。君如九京有斯志，我愿一瞑长相亲。达人王敬胤，高士刘士光，砖甑坎土无封树，芦刼藉地为归藏。褚伯玉埋书楼侧，姚勤斯穴复真堂。玄贞处士逢左右，玄晏先生临上旁。斯世斯人自千古，我来当爇一瓣香。可叹世界沦东荒，刍狗万物今輈张。鼠肝虫臂成何用，蚁穴蜂壤称尊王。愤时徐衍应投海，愤世屈平欲沈湘。顾欢卜墓剡山道，傅奕知死白云乡。王无功圹寄河渚，柳世隆圹立倪塘。呜呼！斯皆未死豫刻死，将毋厌世断心肠。我作生祭王炎午，恨无生气文天祥。
　　○生圹诗歌第八，即以为跋，并靳谢老
