<!-- { "loadSidebar": true } -->
　　甘泉子曰：严子陵非为高者也，其与鲁两生皆王佐材，如用之，礼乐其可兴乎！是故抱天民之志，不可以小成也，故逃名以多修。多修不可以诡俗同器也，故违时以独善。独善不可以忘世也，故应物以观兆。见兆不可以苟从也，故全身以遂志。是故怀仁辅义，崇德致用，道斯修矣。道德以崇，礼乐具矣；炎祚重光，豪杰攀附，时见可矣；久要同游，观由察微，叵同器矣；物色币聘，感其几矣；咄嗟谏议，兆斯决矣；耕钓富春，志正终矣。其处也龙蛰，其出也云游，其去也凤翔。乐则行之，忧则违之，独立而不为离群，见世而不为随时。彼得汤、武之君，则伊、吕何尚焉！图谶之惑，狂奴之鄙，其如礼乐何哉？此子陵所以见几而作乎！正德戊辰，余南行，过钓台，作诗吊祠下，省其后裔之微，哀之。庚午冬，前湖广参政吉安尹侯灏谪贰严州，恐祠将就圯，后嗣莫守，乃捐俸金，修饰庙貌，置祭田二十余亩。而太守毘陵黄侯俊继至，闻之，亦欲增置如尹侯之数，俾守世祀。二侯之用心可知矣。壬申夏，余以安南之使道其境，谓余曰：「宋、元以往，尝有祭田，今皆忘失，则兹事可以无记乎！」遂谒余纪其岁月。予因以明子陵之道於千载之下，俾后世无惑乎云尔。 
　　
　　重修南安学记 
　　
　　维正德庚午，既歼乱竖，乃复法度。辛未，起崆峒李君献吉督学江右，迁瑞安季侯彦文来守南安，与同知济南赵君珩协和有政，上下修举。季侯乃始造学宫而兴叹曰：「兹惟致道之基。周程於兹，实开道源。古者释奠，饮射馘讼，庶政攸出。我嗣弗兴，何以为理？惟兹殿庑其圯，祀用弗虔，我乃修大成殿，佾歌八音，拜俯以奠。惟兹侯明艺废，德用弗兴，我乃修於射圃，侯鹄弓矢，庆饮扬觯以观。惟兹讼狱胥兴，盗贼滋炽，伦彝弗叙，礼义弗行，我乃修於喾宫，乡饮读法，考厥德业以励，大狱於斯，大馘於斯，以公以弃。惟兹道学弗明，士胶於末俗，吾乃是修道源，常祀有恪，以惠迪多士。」越明年壬申夏，殿庑、堂宇、射圃、亭祠，百废具兴。同知赵君以训导张君瑜、傅君杰、高君瓒，率诸生谢云祥等，告於史官甘泉湛子，愿有训言。甘泉子曰：「夫子之道，若观沧海，我罔知其大；若观穹天，我罔知其高。性道难闻而文章可见，是故一贯也。诸生观夫释奠之仪，则希贤希圣之心兴矣；观夫饮读，则少长爱敬之心兴矣；观考德业，则进修之心兴矣；观夫射觯，则忠直孝友之心兴矣；观夫听讼，则是非之心兴矣；观夫执馘，则好恶之心兴矣。是故文章修而往道可得矣。为记诵文辞以利进取而已，岂侯所期於诸生哉？」乃登拜嘉，请刻於石，永告弗忘。 
　　
　　龙州修复观音堂记 
　　
　　龙州观音堂有三尊佛，独称观音，崇俗信也，复旧也。佛者之道，必称心性，而又有神通祸福之说，以警乎世俗，故其法传之不衰，与儒、道并列为三教。虽遐荒异俗，莫不尊奉之，圣人之教反有所不及之地。观音，为佛者也，而世之祷祸福者，视佛尤甚焉。堂旧在州治之西，前守赵君源始易为广福寺。源正至侄相继位守土，州之目民请复为观音堂，从之。遂捐财鸠众，易其木石瓦砖之杇坏者，而观音堂复旧。正德癸酉二月，适予奉使安南，还过龙州。其守相以目民之意，来请予记之。予闻夫观音始修行於海岸，孤绝其道，以不杀生大慈悲，得称菩萨，非谓能妄加祸福於人也。昔者蚩尤作五雷之刑，民罔中於信，以覆诅盟，鬼道乃兴。黄帝命重黎绝地天通，罔有降格，而祸福之说熄。是故人道微而鬼道显矣。今龙守崇信观音，苟得其大慈悲矣乎！则好(主)[生]之兴矣；苟得其不杀矣乎！则谨刑之念兴矣。勿令民徼福於观音，而不获愿於守也；勿令民不免祸於其守，而往祷於神天也。予非知太守，见太守服用贬损，而言语寡默，必将能听吾言乎！其将能自福善祸淫而制民於中乎！其将能歆协神人，敬而远之乎！因以告之，而并书为记。 
　　
　　新置崔清献菊坡先生祠田记 
　　
　　惟宋右相清献公菊坡崔先生，备具人理，曲有众善，曰德、曰义、曰能、曰诚、曰智、曰节、曰勇。是故完养天性，克而有光，非德乎！辞受进退，以宜以决，非义乎！镇蜀而人是绥，抚广而难乃弭，非能乎！一言退贼，非诚乎！宋道日弛，知不可为，见几而作，非智乎！力辞相位，厥志不回，非节乎！七札方殷，急流而退，辞表十三，果毅不疑，非勇乎！惟公道具天民，为人先觉，在天下为天下师，在后世为百世师，在一乡为乡党师，所谓乡先生可祭於社者欤！公吾党人也，故居增城凤凰山阳，遗址半为城隍庙。弘治间，有司於庙后建祠，塑公像貌，庙门有序，菊坡有亭，岁久就荒，而香火不嗣。夫城隍即古社也，声钟考鼓，有祈有奠，而吾乡先生者独荒落寥寂於其傍，非吾人之羞欤？若水奉使安南，卜居驻节於栖凤窝，为祠右邻。爱兹山中居而得环城山水之胜，开借光门，以时登眺。每谒祠而悲之，遂出私钱买田十二塍，岁入租二十石，择谨厚者为庙祝，常住以奉香火。时方治装北行，遂告诸邑主，简俾乡宾尹凤，新其祠宇，又有以守之，庶几不废乎！惧后之人不知尊乡先生之道，而祠田或替也，乃记。 
　　
　　敬止园记 
　　
　　敬止者，系桑梓而非止桑梓诫也。盖取诸诗。武缘人李廷泽既谢北山丞，归课子艺园，命之曰：「嗟尔小子瓘(塈)[暨]璧，智及一年而不艺谷，可乎？」曰：「否。」「智及十年而不艺木，可乎？」曰：「否。」「智及百年而不艺人，可乎？」曰：「否。」曰：「人徒知谷而不知木，知木而不知人，可谓智乎？」曰：「否。」「咨尔瓘、璧，必树吾桑与梓，毋敢弗敬；必树吾，毋敢弗敬；必树吾柑若橘，毋敢弗敬；必树吾棠棣，毋敢弗敬；必树吾竹以松，毋敢弗敬。」廷泽之逝十年矣，木且渐渐矣。璧、瓘履其园，抚其木，慨曰：「夫睹手泽而不思其亲，可谓人乎？承亲之遗而不能继，可谓孝乎？故吾见桑梓，必思所衣被我也、材器我也；见，必思所谕吾以苦心若熊胆也；见棠棣，必思所示我弟友也；见柑，思同味也；见橘，思遗吾以木奴也；见松竹，思遗我以益友，示节操也。敢不敬乎！」乃召群从厮牧而誓之曰：「凡我后之人，斧斯木者，如戕亲之罪；伤斯木之枝者，如折亲之支。」甘泉子闻之曰：「孝矣哉！敬其亲以及其所树，况其亲乎！夫然后可谓之子，夫然后可谓之人。」璧拜曰：「不肖孤承先志以有成，举於乡，宦於中土十年矣。乃今始闻艺木得艺人，敢不籍简以训。」 
　　
　　新会县重修子城记 
　　
　　正德丙子三月甲子，新邑尹临桂徐侯建夫复子城。越二月告成，延袤一千七百丈，高八丈。城山水，各因其地为外濠、为内马道、为门、为铺、为水闸称之。凡用牡蛎之事若乾、用木石之事若乾。是役也，费出而官不与，功成而民不劳。初，侯莅邑之三年，览地图而叹曰：「嗟乎！美哉山河之胜。北有圭峰，南有崖山，东有江门，西有金牛，后连高凉广右之区，前通边陲海岛之舶。故有备则为我之险矣，无备则为贼之冲矣。」文学诸生林绍光等进曰：「昔我方伯陶公鲁方丞是邑，惩西贼焚掳之惨，图诸白沙先生，而子城肇建，民再赖以拒贼。明公其有意於复乎？」侯谓刘大行文瑞曰：「今子城，古之郭也。郭以辅城，城以辅民，故郭不修斯无城矣，城不固斯无民矣，无民者谓之虐，无城者谓之危，危与虐，其何以为民之父母？吾将复焉。」或曰：「其遗址久夺於豪右，则若之何？」曰：「豪右之夺，利其地也。弃城与贼，妻子不保，其何地之利？」或曰：「其濒江狃於市民，则若之何？」侯曰：「市民之安之，逐其利也。弃城与贼，身且不保，其何利之狃？」是故一令而民从矣。於是郑户曹铭曰：「保障有众，其在兹乎！」施县尹用曰：「万世之防，其在兹乎！」余侍御敬曰：「侯之功德，其在兹乎！故无辅城，则举城外之民而弃之矣。侯之保民如子也，其在兹乎！」史若水闻之，曰：「诸君之说诚然矣。而辅城之外之民，其将何所赖，不亦举而弃之乎？故吾闻之，大夫以四境为郭，诸侯以四僯为郭，天子以四夷为郭。以四夷为郭者，天下无弃民矣；以四僯为郭者，举国无弃民矣；以四境为郭者，邑内无弃民矣。是故君子忠信以为金汤，礼以为雉堞，义以为楼橹，道德以为关钥，与民修之，与民守之，固而勿坏，是之谓无弃民之道也。」李推官江与余、郑诸君曰：「盛事也，不可以不纪。」守千户所苑君忠曰：「纪之，将以告嗣守兹土者。」佥谋诸叶贡士尚亹来谒文。明年季夏，新丞周君济速、邑人何侃以镌事请，遂著於石。 
　　
　　　 
　　
　　冰玉堂记 
　　
　　冰玉堂者，东石陈子之姻，潮阳赵子之从弟燇之母姚之堂也。赵子以燇因陈子语於甘泉子曰：「夫堂也，东所张子名之，潮人称之，以美姚节也。夫姚也，十八而归兰轩君，以尽妻礼；克事严姑以欢心，尽妇道；育成二子，以尽母仪；二十四年而孀居，尽女节。五十而不渝，遂以家昌，施及其宗。故冰言其清也，玉言其洁也，姚之德，殆无媿於斯堂矣乎！」甘泉子曰：「冰之清也，不曰冽乎？」曰：「然。」「玉之洁也，不曰贞乎？」曰：「然。」「清而冽，洁而贞，妇节乃成。嗟乎！陈子，而未能尽物之情，又焉能尽人之精，而徒知斯人无媿於斯堂。吾恐斯堂之名，不能无媿於斯人也。」陈子惑焉问焉。甘泉子曰：「冰之清矣，冽矣，然而有时而解者矣。姚之节可以解乎？」曰：「否。」「玉之洁矣，贞矣，然而有时而或磨矣。姚之节果可以磨乎？」曰：「否。」「然则凛乎其冰之不足以为清，莹乎其玉之不足以为洁，吾恐未冰玉犹媿於斯人也。嗟乎！(张)[陈]子，未能尽人物之情，又焉能尽天地之精？」陈子曰：「高矣。美矣。吾未之前闻也。请为记以贻於赵氏。」正德丁丑孟冬望日 
　　
　　练塘记 
　　
