<!-- { "loadSidebar": true } -->
　　忽于坐间又一人，高言而问曰：“今曹公兵屯百万，将列千员，龙骧虎视，平吞江夏，公以何如？”孔明视之，乃是从事会稽余姚人虞仲翔虞翻也。孔明应声答曰：“曹操收袁绍蚁聚之兵，劫刘表乌合之众，军无纪律，将无谋略，虽数百万，不足惧也。”虞翻大笑曰：“军败于当阳，计穷于夏口，区区求救于人，犹言不惧，此真‘掩耳偷铃’也！”孔明曰：“岂不闻兵法云：‘信兵实战。’吾主刘豫州有数千仁义之师，安能敌百万暴残之众耳？退守夏口，待其时也。今汝江东兵精粮足，又有长江之险，犹欲使其主屈膝降贼，何其太懦也！若此论之，刘豫州实不惧曹贼耳！”虞翻不能对。

　　坐上又一人应声而问曰：“孔明效苏秦、张仪掉三寸不烂之舌，游说江东也。”孔明视之，乃临淮淮阴人步子山步骘也。孔明曰：“君知苏秦、张仪乃舌辩之士，不知苏秦、张仪乃豪杰之辈也。苏秦佩六国之玺绶，张仪二次相秦，皆有匡扶社稷之机，补完天地之手，非比守株待兔、畏刀避剑之人耳。君等闻曹操虚发诈伪之词，犹豫不决，敢望于苏秦、张仪乎？”步骘不能对。

　　忽坐上一人问曰：“孔明以曹操何如人也？”孔明视之，乃沛郡竹邑薛敬文薛综也。孔明应声曰：“曹操乃汉贼耳！”综曰：“公言差矣。子闻古人云：‘天下者，非一人之天下，乃天下人之天下也。’故尧以天下禅于舜，舜以天下禅于禹。其后成汤放桀，武王伐纣，列国相吞，汉承秦业以及乎今，天数以终于此。今曹公遂有天下三分之二，人皆归心。惟豫州不识天时而欲争之，正是以卵击石，而驱羊斗虎，安能不败乎？”孔明应声叱之曰：“汝乃无父无君之人也！夫人生于天地之间者，以忠孝为立身之本。吾汝累世食汉室之水土，思报其君，闻有奸贼蠹国害民者，誓共戮之，臣之道也。曹操祖宗叨食汉禄四百余年，不思报本，久有篡逆之心，天下共恶之。汝以天数归之，真无父无君之人也。不足与语！再无复言！”薛综满面羞惭，不敢对答。

　　坐上忽一人应声问曰：“曹操虽挟天子而令诸侯，犹是曹相国曹参之后。汝刘豫州虽中山靖王苗裔，无可稽考，眼见只是织席贩履之庸夫，何足与曹操抗衡哉！”孔明视之，乃吴郡陆公纪陆绩也。孔明笑而言曰：“公乃袁术坐间怀绿桔之陆郎乎？汝安坐，听吾论之。昔日文王三分天下有其二以服事殷，孔子云：‘周之德，其可谓至德也已矣！’此所谓不敢伐君也。其后武王伐纣。纣暴虐至甚，武王伐之，伯夷、叔齐扣马而谏曰：‘以臣弑君，可谓仁乎？’太公称为义士，孔子亦称其德。为臣不可以犯上，此万古不易之理也。曹操累世汉臣，君又无过，常有篡图之心，非逆贼而何？昔汉高祖皇帝，起身乃泗上亭长，宽洪大度，重用文武而开大汉洪基四百余季。至于吾主，纵非刘氏宗亲，仁慈忠孝，天下共知，胜如曹操万倍，岂以织席贩履为辱乎？汝小儿之见，不足共高士言之，岂不自辱乎？”

　　坐上一人昂然而出曰：“虽吾江东之英俊，被汝词夺却正理，汝治何经典？”孔明视之，乃彭城严曼才严畯也。孔明应声曰：“寻章摘句，世之腐儒也，何能兴邦立事？且于耕莘伊尹，钓渭子牙，张良、陈平之流，耿弇、邓禹之辈，皆有斡旋天地之手，匡扶宇宙之机，未审平生治何经典。岂效书生区区为笔砚之间，论黄数黑，舞文弄笔，而玩唇舌乎？”严畯低头丧气而不能对。

　　忽又一人指孔明而言曰：“汝言‘文不能安邦，武不能定国’，何士立于四科之首？”孔明视之，汝南程德枢程秉也。孔明曰：“有君子之儒，有小人之儒。夫君子之儒，心存仁义，德处温良；孝于父母，尊于君王；上可仰瞻于天文，下可俯察于地理，中可流泽于万民；治天下如盘石之安，立功名于青史之内，此君子之儒也。夫小人之儒，性务吟诗，空书翰墨；青春作赋，皓首穷经；笔下虽有千言，胸中实无一物。且如汉扬雄，以文章为状元，而屈身仕莽，不免投阁而死，此乃小人之儒也；虽日赋万言，何足道哉！”

　　坐上诸人见孔明对答如流，滔滔然如决长河之水，众皆失色。又有吴郡吴人张温、会稽乌伤人骆统二人，又欲难问。忽一人自外而入，厉声言曰：“孔明乃当世之才，汝等却以唇舌相难，非敬客之礼也。曹操引百万之众虎视江南，不思退敌之策，但以口头之昧，各负己能，政事安在？吴侯久等，请先生便入，以论安危。”言者毕竟是谁，且听下回分解。 

诸葛亮智激孙权
　　来请诸葛亮者何人？乃零陵泉陵人也，姓黄，名盖，字公覆。昔随孙坚破山贼，多获奇功；后随孙策，累有功勋；见为孙权下粮料官。当时与孔明曰：“愚闻多言获利，不如默而无言。何不将金石之论对讨虏将军言之？”孔明曰：“群儒不知世务，互相难问，不容不答也。”黄盖与鲁肃引孔明入，至中门，正遇着诸葛瑾，孔明施礼。瑾曰：“兄弟既到江东，何故不来见我耶？”孔明曰：“亮今事刘豫州，理合先公而后私。公事未毕，不敢谒私，望兄察之。”瑾曰：“待兄弟见了吴侯，却来叙话。”

　　鲁肃曰：“适来此言，不可相误。”孔明点头而应。引至堂上，吴侯孙权欠身而迎。孔明下拜，权答半礼。盖为闻孔明之才，故相敬也，请孔明坐。孔明谦让数次，遂坐于侧，乃致玄德之意，偷目观看孙权：碧眼紫髯，堂堂一表人才，暗思：“此人只可激，不可说。且等他问时，便动激言，此事济矣。”孙权教献茶汤，文武分两行而立。鲁肃立于孔明之侧，只看他回答。孙权问孔明曰：“多闻子敬谈足下之德，今幸得相见，欲求教益。”孔明答曰：“不才无学，有辱明问。”权曰：“足下近在新野，辅佐刘玄德与曹操共决胜负，若何？”孔明曰：“刘豫州兵不满千，将惟有三四人，更兼新野城小无粮，安能抗拒曹操乎？”权曰：“曹兵共有多少？”孔明曰：“曹操破了吕布，灭了袁绍，平了袁术，收了北番，定了辽东，新又降了刘琮，马步水军一百余万。”鲁肃听了，暗地叫苦，却将分付的话不依。权曰：“莫非诈乎？”孔明曰：“明公差矣。曹操就兖州，已有青州军四五十万；平了袁绍，又得兵四五十万；中原新召之兵，何止二三十万；今得荆州之兵，亦有二三十万。以此论之，不下一百五十万。亮以一百万言之，恐惊江东之士也。”权曰：“手下战将还有多少？”孔明曰：“足智多谋之士，扬威耀武之人，何止有一二千。”权曰：“比公如何？”孔明曰：“如亮之辈，车载斗量，不可胜数。”肃又暗暗的叫苦。孙权曰：“今曹操平了荆、楚，复有远图乎？”孔明曰：“即今沿江下寨，准备战船，旌旗蔽空，连络数百里，不欲图江南，待取何地？”权曰：“若有吞并之意，战与不战，请足下一决。”孔明曰：“但恐明公不肯听从。”权曰：“愿闻金玉之言。”孔明曰：“方今海宇大乱，将军起兵据江东，刘豫州亦投江南与曹操并争天下。今曹操欲除四夷，略以平矣，遂破荆州，威震四方。纵有英雄，无所用矣，故豫州逃遁至此。将军承父兄基业，量力而处之：若能以吴、越之众与中国抗衡，不如早与之绝；若不能当，惟有一计可以保障。”权问曰：“何计为保障？”孔明曰：“何不从众谋士议论，按兵束甲，北面而事之！”权垂首而不语。孔明曰：“将军外托服从之名，而内怀并吞之计，事急而不断，祸至不日矣！”孙权默然不答。孔明又言：“古云‘寡固不可以敌众，弱固不可以敌强’，此必然之理。明公不早降曹，则江东之地，士民俱受涂炭矣！”权曰：“诚如君之言，刘豫州何不降之耶？”孔明曰：“田横，齐之壮士，尚守义不辱。昔汉高祖皇帝之时，使郦食其说齐王广。郦生曰：“王知天下所归乎？”王曰：“不知也，请问之。”生曰：“归汉。”齐王曰：“何也？”生曰：“汉王先入咸阳，收天下兵以立义帝；存秦之后与天下同其利，天下贤才皆乐为之用。项王皆有背约之名，有杀义帝之意；记人之罪，忘人之功，贤才怨之，莫为之用。故天下之事归于汉，可坐而策也。今汉据厫仓，塞成皋，守白马，拒飞狐，天下后服者先诛之矣。”齐王纳之，遂遣使与汉平，乃罷历下守战备，日与生纵酒为乐。此时韩信欲要加兵，闻郦生已下齐城，遂欲罢兵。辩士蒯彻说曰：“将军受诏击齐，而汉独发一使而下之，宁有诏止将军乎？且郦生一士，伏轼掉三寸之舌，下齐七十余城。将军以数万之众，岁余乃下赵五十余城。为将数岁，反不如一竖儒之功乎！”韩信然之。遂引兵渡河，袭破齐城。齐王以郦生为卖己，乃烹之。信斩其将，掳齐王田广。田横自立为王。灌婴击走之，齐地悉平。田横走海岛，汉帝累诏不降。汉帝恐其乱，乃使人赦横罪，而召之曰:“横来，大者王，小者侯；不来，且举兵加诛。”横乃与其客二人乘传走洛阳，未至三十里，自刎而死。帝拜其二客为都尉，以王礼葬之。横既葬，二客穿其塚傍，皆自下从之。汉高闻之大惊。又闻其余五百战士在海中，使人召之。至则闻横死，皆扯旗蔽体为孝，作《薤露》歌于墓侧，遂皆自刎而死。胡曾先生有诗曰：“古墓崔嵬约路歧，歌传《薤露》到今时。也知不去朝皇屋，只为曾烹郦食其。况刘豫州王室之胄，英才盖世，众士仰慕，若水之归海。事之不济，此乃天也，安肯服于人之下乎！”孙权勃然变色而起身入后堂。众皆哂笑而散。

　　权既怒入后堂，鲁肃责孔明曰：“先生何故出此言？幸是吾主宽洪大度，不面责而入。先生之言，极甚相藐多矣。”孔明仰面而笑曰：“何如此不能容物耶！吾自有破曹之计，汝不下问于我，吾何言之？”肃曰：“果有良策，肃当令主公请教。”孔明曰：“吾视曹操百万之众，如群蚁耳！但亮举手，则皆为齑粉矣！”肃闻此言，便入后堂见权。权怒气不退，顾与肃曰：“今汝渡江，只道带一个好人来助吾，岂知是虚谬之人也！”肃曰：“吾亦以此责孔明，孔明大笑不止，言主公不能容物而便发怒。擒操之策，孔明不肯轻言，主公何不求之？”权回嗔作喜曰：“原来孔明有良谋，故以言词激我。我一时浅见，几误大事。”慌忙整衣而出，请孔明曰：“适来权小见怒发，冒渎严威，幸乞恕罪。”孔明亦谢罪曰：“适间亮言语冒犯，乞赐宽恕。”遂邀入后堂对坐，置酒相待。

