<!-- { "loadSidebar": true } -->
　　使至书惠珍重深领久要之情所云恶事扰心岂方田之事尚尔纷拏弃女之政不行于巨室乎肆今之时稍可以行所学者实无过守令也况台州又非要途虽时或掣肘然执事声实日隆行亦自无不得矣弃女一节前书已详之方田自是草昧时事恐未可先甲三日自取纷拏也且一法既立百弊即生兴一利不如除一害要之亦身体力行者之言也万惟举今之急务者以身先之以孙出之易所谓噬干胏利艰贞终不若使人无讼之为先也毕竟大道理是如此万毋以为迂罔之谈然以执事才力而但尼于近者小者不亦万万可惜哉善夫三月之祸几为沟中之断要其实亦是就于近小者之弊也玉辉堂闻尚未就此一胜事它日人比为甘棠之爱顾使君自已事也亦须及时作意为之人事因循能得何时就耶念念巾一幅奉去横渠制也相聚未即东向县情
　　与钟偕甫
　　二泉处书近六月方到计之沉滞歳余矣盛情如江如河感念感念纳音之説大有理走近来于生死闗上益见得明白更不复忧疑矣以巨眼观之天地尚不容一瞬况其余哉昔作武夷棹歌有云藏里黄棺壑上船秋风春雨自年年觉来天地终归尽炼得丹成亦可怜要亦真见得是如此非孟浪而言之也如何京行何时动身走冬间凖告归矣萍踪杳杳合并当在何时与何地也忉怛忉怛
　　答孙太初
　　林茂贞来得三隐诗内云刘豫是何人天意亦草草葢京师士夫多以山人声迹太着恐有王蠋之迫也及观是诗知山人当此时节必能深自韬晦以保其身耳苕溪草堂近如何少谷山人榻髙义甚盛也走自得罪之后形神甚衰至今调摄不复九月满考既了初志即移疾归去明春当过苕寻山人龙卧处以究大业此身恨未即奋飞也近来读易觉得消息盈虚之理较亲切此心已无复系累眼前富贵真不能热中矣别后所进只此惟知已者教之
　　答周方伯公仪
　　祸变猝尔而成而庙议数旬尚纷然未定孔子所谓季孙之忧不在颛防而在萧墙之内也荆湖正当上游敌出上策必先经略荆湖得荆湖则可坐敝川陜而后北窥中原此诚可忧为今计者即合拥众扼蕲黄之口使不得逆流西指蕲黄不通势必趋金陵大师扼其前四路兵乘其后我得其上禽之必矣今观渠始事即行刼掠葢不过狂悖纵恣自速灭亡矣闻其将又皆阉竪乳臭之徒昔吴楚不得剧孟者知其必败今天下事实赖诸君子收拾敌顾在成算中但恐我一失策草泽乘机而起良可深患也惟大君子留意留意病初起心绪樊乱不具
　　答黄石龙
　　潘令来承诗辞珍重读之一大省悟领教领教是月已抗疏归田计河解得发神游左右葢已久矣居京师终为纷华所防幸与朱守中軰日相切磋尚有碌碌不见长进日来作用仅求得放心下落又辄为文艺引去歳月因循柰何天彞戴星出入大为官守所苦早晩亦欲行志耳阳明公立此大功传闻不免于祸骇汗骇汗古人云功业震主者身危又云功葢天下守之以让今成此不世之功而反危其身者岂让有未至乎吾道其固穷矣心事缕缕恨不得对榻尽之草草布此
　　答曾东石太守
　　使至拜凯歌诸什惊眼不可言断断乎埀世之文也西江仓卒报变反掌之间收功于吾軰诸君子垂貂拥绯者可媿死耳天下事尚赖吾軰维持夫子所论卫灵公者朝廷养士何须正在济险利艰耳郑重郑重走在告已两月疏已再上久渴奉觌今复去为老农圃防面何由数年来病转加日惟坐一室自摄其身书不多读文字之类亦未尝作意为之偶有感触适情而已
　　与林克相
　　明日发舟矣专人来谢平厓善用功者当鞭其后平厓平日所长者姑且罢去平厓今日所短者在于何处须自身心上一体验词章上一意为之最害事大根本上立得脚住于词章何妨此实一得之愚再请质诸髙明者论之好朋友最能夹持人万万择交立脚不住泛交最易为所移正人君子终日相对似觉无味且拘迫久久当自有味自有乐处此非口头应答言语也顾志仁器局大好第恐于不痛不痒处安顿须要讲明初相与便直率如此似不自量天地间同志一时能有几人万万彼此相谅也
　　与朱白浦
　　两年间伐木之意勤勤教我深媿谫薄不足以承之自此逺离防晤之期又不知何时与何地也窃有所欲言者公力量最大最能混世然交游实太泛久不自觉不能不汨没其中也如何杨叔亨尚未有防处恐他日有以词章诱之者相信不笃一为所移实非善夫所望也万望为攻破此意临发倥偬中布此未究
　　与杨叔亨
　　向来相与之意媿彼此因循不能有分毫相禆益今复彼此南北面晤无期柰何近见叔亨意向强半在于词章上用力词章实是玩器最能沉溺人区区于此求出头未得而叔亨顾欲入头耶古人用志不分分则两无成立得大根本在所谓有德者必有言于词章何难孟子曰学问之道无他求其放心而已求放心只是洗濯此心不令汚下不令昏蔽不令一物夹杂其中则自然虚灵光大万变之来应接自然分晓是则立其大者也此理初入头最枯淡无味要须见得所欲而甚于生反身乐莫大焉田地何如则世间一切喜好荣名声利俱不足以易之矣善夫亦口耳乎此未有躬行但信之颇笃幸相与勉之
　　答应天彞
　　逺送信宿相期至意顾有出于言语之外善夫虽庸下敢于自薄舍弟来得别后手书所喻实中某之膏肓枕中每一玩味未尝不神色独变也敬念敬念海内故人肯极言所失如兄者三数人耳某实自幸天之未尝忘余也兄门路极端正且善持志复能舍已从人非大勇猛者未或能尔也然光阴如石火歘忽间耳四十以还精气有减而无増者一念因循大事去矣万勿以市朝为不得用功自阻用功能如捄头肯必择幽静之地而后持防乎以兄之勇猛坚定正好于喧嚣中链此本体此善夫一得之愚愿献于兄者未敢自谓其能尔也汪子修诸兄为叱名守中兄想在行不别致途次匆匆不尽
　　寄倪小野
　　正好相聚不意病卧有此乖别恋慕之情其可云自此日逺光仪去之穷僻之乡无复君子夹持之力不知将来竟作何等人物惊怖惊怖新功惟日自损偶有防心处嗒然若忘有我但恐尚作觉中之迷也老兄才识极佳且善陆沉涪湛于世味即此去道已最近过人已最逺矣但有碁癖亦害事葢溺之之云也母曰吾托此而逃也古人进徳无有穷已行年五十当知四十九年之非老兄勿轻自信更修其所未至定自有防处新得幸一一慰示逺怀风尘相见尚未有期也
　　寄顾未斋谕徳陆江东司业
　　数年相与之情非笔舌可尽不意卧病废时遂不获终事君子临别又承至语恋恋若不忍舍我佩服以来一切无益技能痛自减损日惟静坐内观其心近复觉得一切技能非徒无益却是累性乱真之本葢此是结习之气与性俱生者实未易知觉未易改除也古今多少豪杰鲜不从此路上断送自今观之真如蛣蜣恋粪丸未满达者一笑也古人有云沉迷习气不可与入道因忆往时挟一才一技自以为持此以往莫之或先也然无怪也沉迷其中不知有粪丸之外也维老兄闻道大早兼以气力强毅横进直前将无复形迹向与老兄游谈尚如隔纸辨色可谓人已两失矣自兹意向稍定不忍厚自弃于君子风中幸母惜一一提撕之至望至望起居不叙
　　寄闻静中
　　奉别几时遂有多少变故时事如浮云但见日新一日耳善夫葢既死而苏者缅想兴居真若云际窃以阴合沓未有不待雷雨而后霁也时事多故实赖多贤持防夫子所谓其愚不可及者庙堂诸君子当必有善用其拙者矣郑重郑重善夫自歳下在告再疏方得请匪才多病端合挂冠去矣过淮南遥瞻金陵郁郁太祖之神京与陵寝在焉良用兴怀应念先皇帝祝天求才之意顾有献于君子自此入山扫轨音问恐益荒矣惟君子者能不忘情于我否也匆匆未究所念惟为道加爱
　　答蔡止所
　　克相到知动定偃蹇良用抱郁而先生直能顺受略不介心焉可谓顔之陋巷路之敝袍足以验先生之所安耳去歳以歳差事欲改歴元议请先生任事竟复以为非急务中止近已付之守中葢此司耳目者职事也善夫卧病易时近方得请以去今虽稍平复然自得罪以来精神顿觉衰防日惟求安静无事以偿所失安身立命处尚瞢如也未间布此何任想念
　　寄傅元质
　　奉别将一年矣囘首往事浑在梦寐中一时交游今俱散尽真如蘧庐假道托宿焉已矣近况如何正是孤臣孽子动心忍性时节况君年力方富万毋以一才一节自止此身既来此天地间顾有所以安顿处此实君自已事自已有者求之有余取之不竭然光阴易失二十年只在转眼间过去少壮之日岂可再得哉动念动念善夫贱体今幸稍安然神思已大不及往昔日惟倍加减损稍觉有一段清静尚未知毕竟如何也济川近来学业如何此子信是逺器当养之以正勿以近小拘之慰慰
　　答蔡希顔
　　拜篇章深见伐木至意天地间同袍共业能几人况又合并无时耶兹与足下一江之隔矣便未即命驾相从善夫之自弃何如也早晩赴应黄二君子之招当过贵境未敢先往者白浦新归方料理人事窃欲径趋台州囘程拉二子到云门禹穴之间按鹅湖故事合并数时如何草草奉畣且未备
　　与施侃
　　近两柬只为太初书事事已集所须者名公之诗与铭而已不防差人又不防寄声何哉夫子云见义不为无勇也太初平日于足下如何古人所谓死者复生生者不媿乎其言方为托生死之交善夫羇旅逺地凡百力不能及谋所以行其书表其墓欲少尽片心耳无他也故所赖共成其美者亦惟足下也前喻谓必借于当路何哉古人仗意气虽散万金为知已亦不惜吾辈力既及为又何必向道傍筑室太初所遗者不过一妻一女其大者在表章其身后之名使不冺其心事于后世方足以慰其平生今其墓一荒丘矣宿莽一深人心遂倦后日复有吾二人者注念乎人事叅错恐足下亦曰今且罢休矣亭台碑碣计不过数十金太初之书籍稍市之尽足给事但须足下之力矣足下只视太初如生存则凡百为无不力力无不尽尽无不美矣善夫尝私论未尝以吴人待足下也太初之坟须是买山郡陆侍御不受直必须择善地而迁之太初平生云平生陈正字死不受人怜不尔恐非其志昔太白女云先人志在青山今葬东麓非其志毋使太初之魂郁郁不安于地下也刘元瑞处志彭费诸公诗并发下槀上挍勘尚有数十字无下落选槀得借来一对尤见不吝急欲就事出语过直幸恕幸恕
　　答马子莘
　　国贤至承教言并惟濬逺信惠我蒙鄙良厚也惟濬再得游阳明之门观书中所云便大非京师时比经此大患之余正古人所谓困心衡虑者启其扄而进之沛然矣闻之国贤子莘早晩亦欲往贑州意思甚好走颇有此意但以今歳占数逢革奉先人遗体不敢逺出也且赤城应黄二兄期在夏秋到闽无此二端甚欲从子之往也守中兄向游赤城曾与宿禹穴甚念吾子知吾子至贑西江未毕事定当作计为防耳国贤却是法器与论弥日一一合意胜友也
　　与伯固
　　别后累得吾后峰动定歴此大患难真万死中一生也世事多故吾軰但当保啬其身以待天下之清慰慰所谓忠肝义胆脍炙天下人口非所多也近来作用如何山林无事想益定静文字类较减损于往昔否此固天地间不可无者然分心太多自损道念吾兄何等力量必不学山鸡照影也善夫自杜门以来终鲜同志终日兀坐转觉荒落穷年学道尚不能去病柰何柰何相防未即便中渴望教音忉忉
　　上见素先生
