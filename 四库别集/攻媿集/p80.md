<!-- { "loadSidebar": true } -->
　　班孟坚之赋两都张平子之赋二京不独为五经鼓吹直足以佐大汉之光明诚千载之杰作也国家定都大梁虽仍前世之旧当四通五逹之防贡赋地均不恃险阻真得周家有徳易以王之意祖宗仁泽深厚承平百年高掩千古异才间出曾未有继班张之作者神宗稽古有为鼎新百度文物彬彬号为盛际钱塘周公少负庠校隽声未及三十作为汴赋赋凡七千言富哉壮哉极铺张扬厉之工期月而成无十稔之劳指陈事实无夸诩之过赋奏天子嗟异之命近臣读于迩英阁由诸生擢为学官声名一日震耀海内而皇朝太平之盛观备矣未几神宗上宾公亦低徊不自表襮哲宗始寘之文馆徽宗又列之郎曹皆以受知先帝之故以一赋而得三朝之眷儒生之荣莫加焉公之殁距今八十余载世之能诵公赋者盖寡而乐府之词盛行于世莫知公为何等人也公尝守四明而诸孙又寓居于此尝访其家集而读之参以他本间见手藁又得京本文选与公之曾孙铸裒为二十四卷中更兵火散坠已多然足以不朽矣公壮年气锐以布衣自结于明主又当全盛之时宜乎立取贵显而攻其嵗月仕宦殊为流落更就铨部试逺邑虽归班于朝坐视捷径不一趋焉三绾州麾仅登松班而旅死矣盖其学道退然委顺知命人望之如木鸡自以为喜此尤世所未知者乐府播传风流自命又性好音律如古之妙解顾曲名堂不能自已人必以为豪放飘逸高视古人非攻苦力学以寸进者及详味其辞经史百家之言盘屈于笔下若自己出一何用功之深而致力之精耶故见所上献赋之书然后知一赋之机杼见续秋兴赋后序然后知平生之所安磬镜乌几之铭可与郑圃漆园相周旋而祷神之文则送穷乞巧之流亚也骤以此语人未必遽信惟能细读之者始知斯言之不为溢美耳居闲养疴为之校雠三数过犹未敢以为尽力淇水李左丞读赋上前多以偏旁言之因为攷之羣书畧为音释阙其未知者以俟博雅之君子非敢自比张载刘逵为三都之训诂也钥先世与公家有事契且尝受廛焉公之诗文幸不泯没钥之愿也公讳邦彦字美成清真其自号厯官详见志铭云制使待制陈公政事之余既刋曾祖贤良都官家集又以清真之文竝传以慰邦人之思君子谓是举也加于人数等类非文吏之所能为也
　　北海先生文集序
　　皇朝文章之盛高掩前古徽宗在御天下承平上则日月戴承星文云彩之效祥下则灵芝朱草赤乌白鹊之呈瑞名表进贺殆无虚时文士角立争奋所长无不工致形容铺张以为盛观防进筑顺州得枸杞宿根于土中其形伏仙家以为千载所化驰献阙廷上生于壬戌正符所属之辰尤以为善祥百寮欲以诘朝拜表诸公阁笔相视无以措词先是庠校英才久束于王氏之学不习应用之文车驾幸学欲进一表而无能应者时翰林学士綦公为诸生出藁袖间无不惊服至是已为学官有荐公名者延致东阁授以题意公从容属聨妙絶一时首曰灵根夜吠变异质于千年驿骑朝驰荐圣人之万夀眷荒裔沈藏之久实王师恢复之初物岂无知时各有待既进天子为之改容即日喧传京师诸公咸自以为不及也公初起北海之滨学殖甚富不求人知自是贵名日起遂登馆殿未及施用而以内艰去矣建炎二年高宗驻跸维扬公航海朝行在一再还而为郎明年轮对一见契合恨见之晚擢左史摄琐闱召试中书文不加防玉音击叹即正西掖进用之捷未有近比永嘉南渡之行公在帝侧实代王言诏防所至读者感动诸将奔走承命如陆宣公之在奉天也寻入翰苑当羽檄旁午书诏填委之防而播告之修不匿厥指吕忠穆公以首相开督府训辞尤为宏伟有曰尽长江表里之封悉归经畧举宿将王侯之贵咸聴指呼其能布宣威灵张大国体类此语公笃意经术博览强记以直道自任才高而气刚平时为文不为崖异之言而气格浑然天成故一旦当书命之任明白洞达虽武夫逺人晓然知上意所在非规规然取青嫓白以为工者比也夫唐文三变宋之文亦几变矣止论骈俪之体亦复屡变作者争名恐无以大相过则又絶为长句全引古语以为竒倔反累正气况本以文从字顺使于宣读而一聨或至数十言识者不以为善也惟公与汪龙溪追述古作谨四六之体至于今行之然此等在公皆为余事尽忠竭诚遇事极论进而造膝退多削藁以辅成中兴之业公之力为多焉公之薨于绍兴十有二年秦丞相方当国専政以罢相草麻之憾恨不得甘心焉至二十九年而后宗丞李公益能始状其行又至三十三年而后得参政周忠简公铭公之墓公之从孙焕丰集公文为五十六卷藏于家钥生晚不及拜公下风而多诵公文文赘倅丹丘始见家集益闻出处之详晚而投闲有更生者亦公之从孙蚤有隽声寓居吾乡尝以公海上诗刻求跋为之诗曰晋阳固自有高共奉天岂可无宣公当时扶日沧海东尚想健笔驱长风指麾诸将如奴童中兴当数第一功防碑毋庸诧诗工制藁具在銮坡中更生致谢再三且曰今之知北海先生者盖寡遗文将遂版行愿为之序钥曰公之文有传又得托名于不朽不复固辞属更忧患既免丧而后敢为下笔惧不足以发扬公之盛烈谨衔媿而书之公讳崈礼字叔厚潍州人北海其自号也




　　攻媿集卷五十一
　　钦定四库全书
　　攻媿集卷五十二
　　宋　楼钥　撰
　　序
　　芗林居士文集序
　　知人古以为难苟未见其实行形貌言语名誉文华皆未可以保其徃此今人所以难知也及其葢棺事定登载史册又有好恶之不公流传之失实不得其贤否之真此昔人所以难知也至于近世前辈耳目所接虽铭志多溢美章疏多溢恶以为难攷然其行事具见于己为交游皆出于善类又其平生所着诗文集以成编始末备在粲然不诬察其所安防可识矣芗林居士向公寔文简公五世孙也重珪叠组生长富贵而抗志不羣卓然自立所交多天下名士方全盛时居官守职固已不畏强御声绩着闻靖康元二间为江淮制置发运使一闻伪楚之变即移文合肥拘留其家属以折其奸心闻者韪之高宗初开元帅幕府以羽檄起四方之兵未有应者公募士人李稙首赍金币以济艰难之用上章劝进切中事机上深嘉之承制补稙以官公之功名及受不世之知实始于此及帅长沙金兵猝至坚守奋击外救阻絶力不足而城破犹保牙城巷战以拒敌兵退尽所以抚摩之力楚人至今徳之寻改鄂州行次衡阳曹成李宏贼众十万将肆侵敓公肩舆入曹成贼垒晓以大义不敢为暴遂获钟相降杨正表上眷愈渥擢之户簉入从出藩竭其忠力几至大用媢嫉者众而公雅志退休抗疏面陈不一而足卜居临江古木无艺多植岩桂又素慕香山自号曰芗林有船曰泛宅高宗亲御翰墨书四大字及企疏堂以宠其归公家东望閤皂山连玉笋靓深如隠君子居壁皆画以山水木石门皆装以古刻灵老鹤驯扰其间自着五十诗以形容景物亦多和篇尝云渊明生于兴宁之乙丑归以义熙之乙巳年四十有一余生于元丰之乙丑归以绍兴之壬子有述懐诗云我与渊明同甲子归休已恨七年迟又言香山得洛阳履道坊杨常侍旧宅芗林得临江五栁坊杨遵道光禄别墅有诗云莫问清江与洛阳山林总是一般香两家地占西南胜可是前人例姓杨又题乐天真云香山与芗林相去几百祀丘壑有深情市朝多见忌杭州总看山苏州俱漫仕才名固不同出处畧相似上梁文云坊名五栁仰陶令之高风洲号百花乃东坡之遗事其尚友前贤类此标致可知矣士夫徃来者必造见又素喜客相与觞咏其下盖自建炎初元罢六路漕明年归临江绍兴八年起至平江力辞不克次年三月复归自是不出优游十五年以夀终焉勤劳着于中外名节全其终始虽有异论亦皆厌服无可议者诸子又能世其家不待平泉之记草木数十年来幽致俨然复裒一时名公书尺刻为芗林帖公之忠孝大槩愈着而世之持论者大定矣公之曽孙公起为湖广总属分司九江受知于使君袁和叔燮介以求序且言已刋公之家传行状志铭为一编又刋拘伪楚檄稿及诸贤跋语他日又将刋家集行于世钥生晩虽不及拜公牀下生长外家外祖汪公少师与公同朝相好曽为汪氏友恭堂生云阁赋诗先太师岐公初丞昆山及趋事于呉门最防眷与故多见公之藻翰熟闻高风今又尽得公之诗文杂著如防碑风雨碎文章等句皆素所脍炙今乃知为公之诗公为徐东湖诗集后序有云始为诗以数百计一见师川快说诗病尽焚其藁则知公之少作尤多其所存者止此耳章表奏议明白直亮可举而行兼备体制而又能出入内典此盖由前朝涵养之久文简典刑之存非曲学之士所易及也钥庸陋不侫何敢预品题之末姑诵所闻如此犹记九嵗时仲舅尚书公尉江山乙丑登乙科以书为谢公答书亲题其外云书上明州锁元先辈汪下书芗林居士此亦近时之所未闻也公讳子諲字伯恭官至徽猷阁直学士累赠至少师云
　　洪文安公小隠集序
　　番易洪氏自忠宣公以文学致位通显忠诚许国逺使殊庭当干戈俶扰之际执节不屈迨苏子卿之归而二子已俱中词科矣一子又继之自唐设此科本朝又增广之名公多出此途然未有兄弟三人聨中如此之盛者也况父子俱掌帝制出入銮坡文章声问萃于一门赫然为天下冠而仲子文安公又其先逹者也公生于宣和二年至绍兴二十五年自秘书省正字已兼中书舍人独押六房暂直学士院又三年以左史再摄西掖明嵗为真遂擢翰林学士出守呉门高宗皇帝将行内禅圣意谓一时大典册不可轻属召为翰林承防禅位之诏登极之赦尊号改元等文皆出公手纷至沓来从容应之动合体制天下传诵极儒生之荣遇孝宗皇帝命知贡举未几遂登枢近盖仕宦终始以文字为职也唐张燕公称富嘉谟之文既而曰施于廊庙则骇矣惟公天分素高加以笃学文体蚤成天生廊庙之文也文从字顺随物赋形非如寒士苦志悲鸣口吻者所可望也公以隆兴初元知举钥由乡书就试公一得文巻必欲寘之前列而第二防中误犯泰陵旧讳公叹惜不已为引呉若等例奏闻襃借甚宠得防降充末等首名钥何者受公特达之知既窃名第以至晩登政途不敢忘也公之子二楀尝守峡州将赴阙至上饶而殁橰知余姚县又亡于旅舍峡州无羌时刻公之文将俾钥为序未及也其壻汪君杲通判信州以峡州遗意为言钥方经纪余姚之家其子伷又面以为请钥何敢当独以衔恩未报又愿托不朽因不敢辞公之兄为右丞相諡文惠弟以翰林阁老终端明殿学士諡文敏世称三洪以比锦屏三陈而又过之公讳遵字景严若世系治行则文敏所作行状甚详不待愚言而后见小隠则公自号也
　　静退居士文集序
　　欧阳文忠公为本朝文章宗师犹昌黎文公之在唐也光焰万丈不容赞叹诸子叔弼兄弟咸得家传季黙之子徽猷阁待制徳孺则诸孙之益显者也尝见中书舍人王公鉌铭公之墓云忠厚之质孝友之性皆禀于自然不劳追琢诗篇赋颂章奏碑志之文古律虽殊体制不一各极其妙而家法灿然当时推能世其家者惟公也尝访求遗文于馆中仅三十余篇每恨不得其全公之孙伋守连州以公家集二十巻锓诸版而来求序始得而尽见之呜呼真得六一先生之传而王紫防之称非溢美也中遭乱离挈族南徙流离困苦忧国爱君之心尽发于诗文中皆不苟作平生著述散逸为可惜然此足以不朽矣前辈既不可得而见文章流传士夫皆当传録而况于子孙乎欧阳氏久振振连州能传斯文于其家世尚勉之哉公讳懋徳孺其字自号静退居士遂以名其集云
