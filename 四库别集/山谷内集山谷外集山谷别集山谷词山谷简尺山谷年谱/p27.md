<!-- { "loadSidebar": true } -->
　　庭坚顿首辱书勤恳千万委之以九鼎之重顾尫羸不能胜也所寄诗多佳句犹恨雕琢功多耳但熟观杜子美到防州后古律诗便得句法简易而大巧出焉平淡而山髙水深似欲不可企及文章成就更无斧凿痕乃为佳作耳报静翁乡行之美甚副此意所问劝静翁求师取友而不以教观复者盖观复如此有余耳如公才识禅家所谓朝生王子者也但要琢磨圭角耳任【阙】渭不知何时人此二贤者使得师承皆不易得也所选唐人诸诗皆有佳处甚慰观览也鲁使君所欲作记极不敢辞以既往青神见家姑欲行人事宾客防集衮衮过日愈不暇留来人多日竟未能成史彦直既到官渠当数有人还眉州今自此来敢信甚易致也茶词及为东坡与不肖所作十韵皆欲奉答而未成但未知他日寄逹所在耳策问十篇思深虑远佳作也亦恨雕文胜耳不肖在巴峡间所得人有李仔仁道本梓人而寓江津二十余年其人言行有物参道得其要老成人也有王庠周彦荣州人行已有耻不妄取与其外家连戚里向氏屡当得官固辞以与其弟或及族人作诗文虽未成就要为规摹宏逺此君又东坡之兄壻也故亦有渊源耳有赵緽子智者荣人作文皆道实事要为有用之言然观其作人未可知也蔡相次律张溥寛夫自不肖到戎州朝夕相亲近然次律事事优于寛夫他日或可望为中州名士也有廖铎宣叔者尝东学京师才性明利甚不在人下来相师用之意甚笃然忧其质不甚美韩退之所谓籍湜辈虽屡指教不知果能不畔去否庭坚既以江涨不能下峡则欲至青神见老家姑以是人事宾客猥至今日方能作书遣来人作书又草草千万照悉公至吏部改官且还营丘乎因书示谕
　　庭坚顿首公决行在几时此别不足恨中原亭驿如流虽南北可数书不比剑外及牂牁夜郎之洪荒无诏也前卒还附书谢何静翁不草草而静翁乃云不得不肖书试为根究恐小人辄以货取之耳今年戎州茘子岁登一种柘枝头出于遏腊平大如鸡卵味极美毎斤才八钱日饮此品凡一月此行又似不虚来恨公不同此味又念公无罪耳一笑一笑
　　答洪驹父书三首
　　驹父外甥推官得手书知还家侍奉吉庆为慰新妇诸孙想履夏具宜既不免应举亦须温习文字诗酒须少辍也自顷尝见诸人论甥之文学他日当大成但愿极加意于忠信孝友之地甘受和白受采不但用文章照映今古乃所望者熈绍不知法源自何来又不知所者是何舍利以此难作文景云又不知是禅是律有师承无师承可究问一二疏来玉父不及书想钩深索隐日有新功比又为弟侄草数篇六韵诗适意思不堪未能写寄鸿父更加意举业须少入绳墨乃佳前要文字犹未暇作新书室政在父蓬生麻中不得不直比来翰墨亦可观否老舅既免防哀痛无已日在墓次亦苦多病未缘相见千万强学自重不具老舅庭坚白
　　驹父外甥教授别来三岁未尝不思念闲居绝不与人事相接故不能作书虽晋城亦未曾作书也专人来得手书审在官不废讲学眠食安胜诸穉子长茂慰喜无量寄诗语意髙重数过读不能去手继以叹息少加意读书古人不难到也诸文亦皆好但少古人绳墨耳可更熟读司马子长韩退之文章凡作一文皆须有宗有趣终始闗键有开有阖如四渎虽纳百川或滙而为广泽汪洋千里要自发源注海耳老夫绍圣以前不知作文章斧斤取旧所作读之皆可笑绍圣以后始知作文章但已老病惰懒不能下笔也外甥勉之为我雪耻骂犬文虽雄奇然不作可也东坡文章妙天下其短处在好骂慎勿袭其轨也甚恨不得相见极论诗与文意之善病临书不能万一千万强学自爱少饮酒为佳所寄释权一篇词笔纵横极见日新之効更须治经深其渊源乃可到古人耳青祭文语意甚工但用字时有未安处自作语最难老杜作诗退之作文无一字无来处盖后人读书少故谓韩杜自作此语耳古之能为文章者眞能陶冶万物虽取古人之陈言入于翰墨如灵丹一粒防铁成金也文章最为儒者末事然索学之又不可不知其曲折幸熟思之至于推之使髙如泰山之崇崛如垂天之云作之使雄壮如沧江八月之涛海运吞舟之鱼又不可守绳墨令俭陋也
　　与运判朱朝奉书【彦博】
　　庭坚再拜不学无术得邑僻左承前逋滞之余簿书期会纠纷熟烂不可掇拾健讼之民一不得气诋郡刺史讪讦官长长短视逺者常得其影类多见听追逮证左桁杨相推囚系索情溢出牢戸之外听事以来于今八月惟是智度短浅裁割未有见効夙夜履冰须谴诃至则免冠就讯归伏丘壑以安无能之分加以山野不晓事与中朝士大夫不相知闻故于门墙无一日之雅进寸退尺终不敢骤以书通今者岂有以不肖欺左右者乎廼防过听识拔于众人之中以备使令承命悖黙恐不任鞭策以负髙明之举也然伏思阁下才品卓越简在钦明将朝廷不异远方之寄来作雷雨下车未几惠威载于江西窃尝访之亲识间决事若流诚得执鞭走趋陪辅千虑之一实所欣慕大施按行将临下邑当以职事待罪辄自逹小人之情秋暑尚尔伏祈调防行李为国自重
　　与胡少汲书四首
　　庭坚顿首辱书勤恳并惠示参前堂诗词意深远钦叹霜后颇寒不审彼气候何如即日想进学不怠体力清胜逺寄山姜甚副所须盖比居山堂中晨起常氛雾防逺近日髙乃相辨故须此耳举道者碑甚佳不知彼方犹能传举道者语录否试为寻访旧于文字中似见有之耳公家与不肖薄有瓜葛又是年契不但以令兄游从故为兄弟丈人行非所以见处幸改之百冗奉状草率
　　庭坚叩首顷得相见甚爱风度髙明恨未得欵语耳前年辱寄佳句并蕲簟适遭大故哀荒几死天幸扶防归次乡里山川如昔触绪陨心多病多故不复能与人事又賔客未尝去门以是去年复辱书亦未能作答然间独思念公于不肖勤勤恳恳非有他求特以草木臭味同尔相求于一世之所弃故虽淡薄如此想必不凝滞于胸次也承以令兄之哀疾苦复作幸即轻安家事所寄忧责未艾唯寛懐自重
　　庭坚叩头晁嫂必孝友解事家居唯雍睦则不以细故伤大义亦使亾者无憾于下泉矣念兄当此多难能自奋发否公道学颇得力邪治病之方当深求蝉蜕照破死生之根则忧畏淫怒无处安脚病既无根枝叶安能为害投子聪老是出世宗师海会演老道行不愧古人皆可亲近殊胜从文章之士学妄言绮语增长无明种子也聪老尤喜接髙明士大夫渠开卷论説便穿得诸儒鼻孔苦于义理得宗趣却观旧所读书境界廓然六通四辟极省心力也然有道之士须以至诚恳恻归向古人所谓下人不精不得其眞此非虚语
　　庭坚顿首辱书逼在邑中以故未得即归又当往府中谢诸公所以未得如前约录近文奉寄尔因州中归冬夜长可手写数篇往也二年来尤觉眼力不足数日来漫服椒乃似有益冀渐得力冬夜可观书耳年垂五十百衰相现故思如少汲政好勤学尔所报令兄房儿女详悉甚慰诲谕存心处窃愿公如此耳古人学问亦无别用处举斯心以加诸彼而已
　　与徐师川书四首【元符元年】
　　师川外甥奉议辱书恩意千万审官守厌管库之烦得宫观之禄以奉亲杜门读书有味欣慰无量即日想家姊郡君清健新妇安胜儿女今几人书中殊不及此何邪所寄诗超然出尘垢之外甚善恨君知刻意于学问时不得从容朝夕耳承以乡中岁歉寓居同安同安美俗里中有佳士又四旁有禅老皆可人居必择乡游必就士今两得之矣士大夫多报吾甥择交不妄出极副所望诗政欲如此作其未至者探经术未深读老杜李白韩退之诗不熟耳江季恭不幸可惜此君不死可髣髴孙莘老也潘邠老居忧莫不贫否胡少汲甚有志欲慕古人不知今何如相望万里临书增懐千万珍重
　　又【崇宁元年】
　　庭坚顿首毎见贤士大夫及林下得意人言师川言行之美未尝不叹息也所寄诗正忙时读数过辞皆尔雅意皆有所属规模逺大自东坡秦少游陈履常之死常恐斯文之将坠不意复得吾甥眞頽波之砥柱也续当写魏郑公砥柱铭奉寄甥能忍夏蚊之噆肤而从莹中游眞旷世之奇事也防谕当涂不可作久计诚然似闻已别有命须近诗漫往数篇老拙岂能如所云观一节可以知其侏儒也
　　庭坚拜手辱书审涉夏以来同吕新妇侍奉八姊郡君万福诸儿女无恙甚慰想承莹中便向吴中夫此渊对向能不怅然老舅六月九日领太平事十七日奉朝旨送吏部即日解船至江口以嗣文同行遂为逺别亦大风不可行留连方欲诀去会驹父奉其大母来又为之留七日閠月十一日分手亦冲东风至芜湖矣吏部吿示作初任通判人陞一季名次指射优便差遣三两日间亦漫投一状也将家到荆南谋居居定或从容玉泉鬼谷之间以须阙耳相望似不远无因会面神往形留千万珍重十三日庭坚顿首
　　见邸报承已除邓州签判想是所干乞但不知尚待阙
　　否驹父才器不凡但未【阙】　　　　　甚竞爽诸儿皆浑厚有外家风气其中必有竒特者庭坚虽贫然将家向荆州亦粗为糊口之计不至狼狈也砥柱铭写去盛暑异于常年烦倦都无笔意小诗时有之永去故郡甚苦人事未能手抄他日因书可时寄亦少思不工耳
　　与潘子眞书二首
　　庭坚叩头子眞足下累辱惠书及诗窃伏天材髙妙钟山川之美有名世之资未尝不叹息也黄鹄一举千里非荆鸡之材所能啄菢以是久未知所答虽然有一于此可少助万分之一致逺者不可以无资故适千里者三月聚粮又当知所向问其道里之曲折然后取涂而无悔钩深而索隐温故而知新此治经之术也经术者所以使人知所向也博学而详説之极支离以趋简易此观书之术也博学者所以使人知道里之曲折也夫然后载司南以适四方而不迷懐道鉴以对万物而不惑曾子曰尊其所闻则髙明矣行其所知则光大矣闻道也不以养口耳之间而养心可谓尊其所闻矣在父之侧则愿如舜文王在兄弟之间则愿如伯夷季子可谓行其所知矣欲速成患人不知好与不已若者处贤于俗人则可矣此学者之深病也斋心服形静而后求诸己若无此四病者则善矣若有似之愿留意也大门养道丘园真契数千年其明于天下之义理必深矣试以不肖之【阙】

　　之青云之上虽无不肖之取当世君子皆当为足下羽翼也若足下亟知小道不足以致逺发愤忘食追配古人则九万里风斯在下矣古人有言三折肱知为良医不肖尝病于是故不敢不以告惟照察幸甚
　　与胡秀才书
　　庭坚顿首往辱先公游致不疎今观吾子问学自将出入乡党有老成忠厚之气开慰不可言也屡屈轩盖廹留日浅不能一诣斋閤负负曷已所须诗录上又以二小诗答贶愧不工耳少年恨太轻俊老人恨太迟重不鞭其后此张单之敝也愿加意以立门地
　　与秦少章书
　　庭坚顿首恵示与晁十书笔势骎骎可喜庭坚心醉于诗与楚词似若有得然终在古人后至于论议文字今日乃当付之少游及晁张无已足下可从此四君子一二问之前日王直方作楚词二篇来亦可观尝告之云如世巧女文绣妙一世设欲作锦当学锦机乃能成锦足下试以此思之















　　山谷集巻十九
　　钦定四库全书
　　山谷集巻二十
　　宋　黄庭坚　撰
　　表九首
　　代司马丞相进稽古録表
