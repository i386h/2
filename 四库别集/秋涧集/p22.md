<!-- { "loadSidebar": true } -->
　　华省开新制尚书右六曹官严程有限吏职最为劳受简聨鳬行随时覆契刀论量天下事承接眼中豪吾弟方强仕头颅未二毛荷囊初佩服公务久薰陶未害居烦剧休辞任动慅一勤无不办多慢岂难操所事先怀慎当官贵可逃古人淹典制多暇戒游遨簿领虽山积身心乐战鏖苦辛天不负声实日能髙况汝韩宗盛从来众士髦华缨彯绣弁象简映青袍光禄何稠叠司空见赠褒非儒即政务致力钓溟鳌继述无多【阙】公清善吏毫老夫虽潦倒听汝鹤鸣臯
　　春夜宴史右相宅
　　勲阀汾阳业金貂汉相家阳春元有脚玉度莹无瑕神骏推宛马跳梁笑井蛙相逢成夜集畅饮厌流霞绮席围声妓银筝合凤琶晚妆添粉黛杂舞见渝巴炉暖融螺甲盘香供露芽透空敲雨杖促节掺渔挝侑食増阳盛纾怀发兴賖旧声今渐逺新体此无加楼转三更月灯垂半夜花歌长萦曲调师猛奋须牙辞谢宁容退留连暂乐佳直须穷薄伎尤异是雄蹅登踏寒林判轩呈迓鼔丫侍筵更纪仆归烛黯笼纱下客陪簮玉清吟拥鼻瓜嗣侯非自乐先业念无涯待士无疎宻筹边静噪哗有时陈乐籍张宴为賔嘉此夕真仪凤明朝等散鸦宠光需北阙春禴动南衙岂特调银字重看拜白麻转头虽契濶后话足雄夸碧草伤淹赋清江吊屈沙别怀増惓惓独雁谩哑哑霄汉嗟垂翼庭阶愧倚葭情悠天共逺心在地无遐防作登楼客聊停泛斗槎朱门三十载未分鬓空华
　　送表弟韩云卿赴台
　　才干称吾弟名行迈友生烟霄须致力兰署久留情练事言无讱临机敌莫勍趋朝元有日去鲁不无名荣映荷囊紫声严柏府清外司歆简洁内宪惜纷更轻重量时制铨除虑旦评责人无自恕乗势可将迎息櫂非逾出觎情怨自平斯言当首议大体先居贞行已虽多辙开心罄赤诚谅能持众美不必论前程自笑行藏拙潜看嵗月惊清时悲杜舎白璧愧虞卿游宦几三纪残棋任一枰钟鸣宜少息时戾尚何营尘委惭刍狗歌长振孺缨十年希豸触一旦谩葵倾道在吾何慊忧深汝备明见渠由尔达着眼在兹行聪作章徒紊行难累匪轻南山与秋色依旧两峥嵘
　　谒武惠鲁公林墓
　　金驭成隂朽山东自古彊限田标镇戍积愤致抢攘武惠当年杰天心霸业匡云龙时际防风虎日翺翔五十连城重三千战士良一朝归版籍遗爱在耕桑甫定先文治来威戒伐张俭恭希大帛号令肃秋霜气革耰锄扰风还礼义乡颂方歌鲁盛人駴陨星镗云出青崖顶乌瞻泰岱傍驱车经鹊里故宅似汾阳山倚祁连冢祠荒緑野堂门旌虚将幄燕寝尚清香有客追畴昔怀人动慨慷王师初破汴河朔久沦纲文物随云散招徕不一亡尽收周礼乐重辟汉科塲清秩铨华省羣英萃郡庠有金皆冶器无玉不追章蓄徳需明主流波及四方星躔从落落奎彩独煌煌嗣相图光绍先猷在益彰雪山宜久重世业寖丕昌帝道开中统皇风煽八荒重推黄阁相轻是尚书郎两署分荷橐千官列雁行至今称济济所在见跄跄原治无多术推贤用叵量措材真得所收效尽非常侯国能如此朝家化更皇阐明虽实理勉励乏明扬一代徐通议中流号巨防试图援手助潜有跋胡妨薄宦新过鲁诸生惧面墙泮田饶乐育师授奈无望可惜弦歌地虚成笱在梁力扶虽切切事廹去遑遑量分功名薄伤时涕泗滂野烟知客恨先自柏城苍
　　灵岩寺二十六韵
　　中土论名刹兹山第一岩地灵连海岱境胜隔仙凡绀殿通虚閤丹崖间翠岚天低神宝岭佛出证明龛鸡警隂魔暴僧驯怒虎眈定师兴寺始党刻不辞慙石状殷公怪眉厖老袖毵钟声盘絶壑幡影走枯柟法防双椤树经严七宝函巢栖松鹤赭茗瀹露泉甘化雨蒙沙界岩围抱碧潭布金仍赵魏仰食不耕蚕富览山无尽幽寻力不堪微官嗟缚律小隐欲投簮吟就篮舆住禅师玉版参静縁天或假世味苦相谙城市蛙居坎功名蚁战酣有来求福利谁复减嗔贪风化吾儒在慈恩释氏覃教崇縁世主风靡过周南以此山林胜皆为佛老探兹游聊适意他日尽横谈翠琰诗如此清吟口讵缄顾瞻因咄咄前后至三三山主留昏宿征程畏峻碞夕阳人影澹犹惜动归骖
　　夀郡侯
　　瀚海流余庆金天间气昌风姿先相肖节概更鹰扬卫郡民何幸君侯徳最良几年承此治一日意曽遑仕膴学弥励身修志自强民情谙渐熟巵酒不闻香顺事蠲苛娆持难慑暴狂亲贤咨政体捐俸起公堂举意从人便何心恃已长行春防逸猎发语见周防门静无私谒弦调戒急张早衙长待旦退食到斜阳奉上惟知谨当机每克庄清亷安本分孝悌出天常听讼从输臆安羣顺牧羊行方端比矢处当断如钢诞席陈微献歌诗代颂章自怜鲐背叟长对德星光却恐流云骏终峨豸角霜所期松柏夀乔岳共苍苍
　　赠周曲山
　　官满周南乐城居汉徳翁酒杯随老减诗句自穷工瓮料黄虀剰瓶储白粲空画义钱几块人事日相攻昨暮招添夀今辰去吊凶新除虽有望旧债积来重咄咄时书怪悠悠任转蓬伸眉无寸乐接物尽多容憔悴麟遗野昻藏鹤在笼固知吾道在未免此心忡夕讲诗书共朝游杖屦同暗消秋涧鄙卓有苦斋风一觉平明睡三竿晓日红计资征麴价分口训村童县邑多遗爱文章不济穷曲肱而饮水乐亦在其中
　　梦入闽清府
　　己丑秋九月二日五夜梦闽府来迓品节仪物之盛有不可殚纪者既觉即其意赋此
　　梦入闽清府郊迎罄海圻初从亭传发迓自宪司归万目瞻新使中天仰国威康衢囘曲曲香雾霭霏霏罩云垂盖行歌锦作帏申严森赤棒缓进伫朱衣鼓吹连天动旌旄映日微髙乗三丈轿前导一双騑花覆朝袍紫沉薰象简绯散班行有叙社直见来稀覆地裀如织蒙山绣若絺笼官衫赤褐花防翠蕤葳天逺纶恩重霜清豸角巍繁华惊极盛心事岂轻肥白璧防汚玷黄金惜帯围六条申汉制八郡敛炎辉庶政惟蠲娆流风可渐徽气和楼吐蜃官肃浦还玑后拥才中道前呵近宪扉一声鸡唱白推枕蝶分飞尘世真如梦蓬累未觉非日髙诗已就清思尚依依
　　送李郎中德昌北还情见乎辞
　　一自清河别经今已十年为寻江表传重防岭南天鸿鹄乘风健骅骝得路先鸡香分省署襟谊动星躔洒落平生契留连祖送筵自嗟衰病客愁卧瘴江烟嵗月隣期耄乡闗近五千依依枝逺鹊跕跕水飞鸢外望何其切中坚未易镌崇髙畴弗恋筋力若为前落日乡音杳秋空望眼穿委心歌已矣适意俟终焉行止虽存数周旋正赖贤省台公道在万一故人怜
　　谒光武庙
　　奉诏趋龙朔驱车过鄗南坛倾余里陌庙古老松杉建武重明后中原百战酣同飜思俪景怀古暂停骖像俨云台画炎开汉烬燂道深柔作理乱自武能戡于穆吾皇圣英明世祖参有贤劳梦想无物不春涵贱子嗟前进残年谩一堪材疎徒意广学古不时谙杖策非髙宻扶真愧耿弇乞灵期睿眷登对恊时谈景已桑榆晚恩非雨露贪所思吾道重少负此生慙补报功微效归休老亦甘冷飚知客意吹靉御罏馣
　　和干臣食粽有感诗韵
　　杰句欣三复情辞浃且黏君吟元在北我咏实维南粽品虽云众名劳不自嫌怀沙悲楚屈设祭入湘潭忆昨闻辰告周防致思严裹纒需彩缕窃食逺腥鮎节届朱明近家同玉版参饤盘犀偃角帯箨笋遗尖制变菰筒质香浮九子纎长腰烹得所木助余甜老腹防留腻多餐不过三缚从堂上解爽觉箸头添应候然微物因骚有细谈贞贤餐愈洁谗佞对宜惭我本餔糟客何心论滞淹
　　番禺杖
　　异种来番国知名自老坡杖才任操倚节目喜摩挲尺度天然足柑黄气自和奇姿含海雾孤植映江沱物眇离乡贵材稀审实讹声音铿爪甲鳞介讶鲛鼍鞭驭真雷防批亢格鲁戈重轻欣得所长短称闲拖扶老携行便持危得力多金蛇僵自劲鲐背痒忘苛不自浮槎使来从老伏波见归情郑重未许老婆娑入手嗟神物传看骇玉柯支頥看月出横膝伴诗哦选胜寻泉石穷幽入薜萝有时儿女触却恐鬼神呵盖节空笻竹神锋黯太阿笑挥堪解虎静倚可降魔灵夀轻无赖梅条皱可捼花藤昏玳晕斑防惨湘娥桃竹那能比桄榔未足歌望尘甘却立敛迹总无过用舎时当审敲撞责果何更防雷雨夜冲屋学陶梭
　　秋月篇夀干臣周宰取杜黙为李文定公廸诗例
　　五任称贤宰平头数七旬分辉郎宿炯钟秀曲山春怀宝须时用腾蛟自蠖伸所期千室富匪为一家贫文彩唐儒雅规模汉吏循刃游无节错佩服蔼兰纫讼简縁情得民安为赋均处高希亮洁宣化见恭仁今嵗逢初度賔筵听具陈分安贫愈厉诗健老能神报政长书最居间任甑尘从容黄卷乐浩荡白鸥驯大器成应晚烟霄渐可隣既淹千里足终遇九方歅况复崇公道明扬到逸民新除行有日旧政説难伦湛露金茎湿清樽雪蚁新朗吟秋月句来醉白纶巾再拜添睂夀无劳颂大椿愿同蟾窟桂千嵗郁轮囷
　　送赵都司秉彞赴辽东省幕
　　世味无余隽羣居底事争疾徐谁长者紾拉到诸兄吾子方强仕襟期最老成喧闻乌乱集歘听凤孤鸣行已谦而让持心厚且诚相看情欵洽有问对详明再世儒冠素三年秘閤荣以除遴所选论省谅非轻营帐称强翰天威想濯征海澄鲸已戮地旷物多萌望重官仪肃民安吏务清济时纷笔议展用几书生抱志能兹念流劳在此行秩卑犹吏属禄足代躬耕晓日滦江渡秋风鹤野城苍茫连渤澥控帯本营平緑水开莲幕青山送去程宦游真衣锦别思任悬旌有道开先世孤标振直声辽阳囘首处未用怆离情
　　送忠翁南归
　　元贞乙未春翰长忠翁年七十七致仕南归行有日平章侯同诸僚寀祖道于遂初亭馆予亦忝陪席次明日赋律诗廿四韵非敢以为诗庶几表吾皇元崇儒重道跨越前人府相睠怀始终尽礼张大续鹿庵之贶咏歌见杨尹之荣岂惟上国之光华永作翰林之故事其词曰
　　供帐都门防非縁嵗例过【左相城南别墅每嵗春例一防诸公】时清连日胜簮盍半銮坡酒美凌金谷歌酣掩艳娥盛于清洛禊【用裴晋公上已同刘白泛舟洛水】柰此别筵何爱客终青顾伤离赋緑波散花簮席帽泥饮卷鹦螺人世真浮梗年光易掷梭轩凉吹急绮席落花多散粉霑裀绣吹香入袖罗暂留春色住莫恋去程蹉峻秩惭同列醺容惨弗酡新亭收老泪官舸送长河圣代吾儒重词林宠数颇诺从丞相允义见柏台畨祖饯贤疏傅衣冠似永和生还梁庾信赆重鲁邹轲盛事传千古儒流耸四科丹青前日画叹息路人歌有客孤吟悄临风两鬓皤图南鹏运海绕树鹊依柯早晚同长往徜徉隐涧阿此怀从落寞起舞且婆娑道在无南北【朝家立贤无方果才何间南冠北土】材非谩琢磨醉归扶路晚里巷认鸣珂
　　赋手植桧酒钟
　　千载东家桧荣枯与道俱铎沉金絶响凤去洛遗雏元气蟠根柢斯文见盛汚器圆伤失制梭削叹非柧梁栋无隆用杯盘伴饮徒泛香宜盎齐奠献嫓龙觚沾溉余周鲁渊源挹泗洙雅同吴夀鼎髙亚博山鑪刺口论三代髙歌共一壶或延中圣客或约醉经儒阅古因怀昔相看醉捋须苍烟空左纽偃盖凛相扶归咏丝堂乐抠衣阙里趋囘思钟鼎事一笑付桑榆
　　哀曹府君词
　　维至元乙亥夏四月癸卯前行尚书省左右司郎中曹君卒于乡里后九日闻讣适有令开廪拯隰予特请行将致一哀既而不果逮十四夜见君于梦邀予坐故第前楹泛涤供具促膝晤言话其平生甚悉梦中相对为歔欷也觉而赋此聊伸白马素车之愿二十日辛酉命州属吏路材代予往奠俾火其诗于柏原以告君墓魂而有灵尚克昭鉴呜呼哀哉君讳松年字夀之享年七十有五世为隰川人
