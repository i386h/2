<!-- { "loadSidebar": true } -->
　　暮秋有感寄栾侍御孔原【是岁三殿灾】

　　别后封章天上闻几经秋草未逢君于今漫忆栾巴酒汉殿迷茫愁暮云

　　送锺季烈奔丧豫章

　　郎官纔转汉西曹白舫归心日夜劳啼杀樯乌孤月惨九江寒色起风涛

　　酬刘中丞道甫见寄

　　开府孤吟黄鸟边蓟门相别几华年西南古道分三楚江汉春云共一天

　　寄武当山张隠君

　　辞官身寄楚天涯石屋烧丹别是家七十二峯春雪里杖藜随意看梅花
　　云岩深处独逍遥海鹤传书昨见招月下定逢王子晋玉笙吹下摘星桥

　　梦张肖甫

　　素琴遥忆美人弹梦到铜梁落月寒江口苹花忽相见不知行路蜀中难

　　屈平

　　初着离骚去国年独醒怀抱转凄然汨罗不作西流水终古愁云在楚天

　　吴母太夫人哀词

　　城上乌啼正夜分归魂遥逐楚江云故园春笋空成竹冷雨凄风不忍闻

　　道院秋夕

　　秋河一带月光团露坐空除夜欲阑却讶西楼降仙子玉笙吹彻万家寒

　　邹子序见过有感

　　湖上青山旧业存橘花春冷白沙村遥思社日邻翁醉燕子飞来空闭门

　　别调曲

　　家住邺城门向西青楼上与邺城齐郎行好记门前柳春梦南来路不迷
　　木落天寒郎欲行樽前离怨一鸣筝燕姬纎手调新曲不是西楼今夜声

　　逺别曲

　　阿郎几载客三秦好忆侬家汉水滨门外两株乌桕树叮咛说向寄书人

　　捣衣曲

　　秦关昨寄一书归百战郎从刘武威见说平安收涕泪梧桐树下捣征衣

　　春宫词

　　笙歌长在玉楼东月上千门春不同莫怪画图欺汉帝昭君何限老深宫

　　秋宫词

　　内苑秋风木叶残班姬曽为赋齐纨六宫何处无愁思不断阴虫泣夜寒

　　桃花

　　溪上蒸霞千万枝隔林黄鸟愿春迟不催洞里秦人老解使宫中汉女悲

　　绣球花

　　高枝带雨压雕栏一带千花白玉团怪杀芳心春歴乱卷帘谁向月中看

　　红梅

　　西方仙子服丹砂幻作江天第一花未合上林凝暮雪偏宜大庾映朝霞

　　酬贾子修见寄

　　客子孤吟逼岁残停云缥缈正西看赵襄城郭千山外一骑书来雨雪寒

　　漳河雨后

　　隔林咿轧来渔舠白鹭背人飞不高却讶衡漳一夜雨几家村落生秋涛

　　访葛征君

　　西城闲访葛洪家篱落秋余白荳花高枕自知无俗梦数椽茅屋在烟霞

　　暮秋溪上即事

　　秋深露冷荻花间沙岸无人鹤自还坐据清流一片石西风不动钓丝闲

　　寄怀范尧卿

　　老来黄鸟更愁闻两度春风不见君书到日南心万里碧鸡山下有停云

　　送张户部道卿还省中

　　离筵歌罢动清飙直北关河入望遥日暮飞帆向天际不知暗度海门潮

　　送吴二少陆归洞庭山省亲

　　游子惊心岁暮归箧中时检旧斑衣白头应念齐城客【其兄少吕时客济南】春动江湖鴈北飞
　　鹤发相辉堂上人吴天遥望瑞云新洞庭酒熟梅花发同醉沙村几树春

　　游苏门山不果柬蔡侍郎

　　胜事良辰多偶然苏门萝月客心悬忽惊枕上来风雨疑是空山聴百泉

　　春宫

　　花间御水照春心几处恩波自浅深多少蛾眉争买赋相如应是厌黄金

　　寄文五峯

　　半醉吴歌何处游白云寄意不胜秋乗风欲落秦淮水遮莫寻君傍酒楼

　　寄门人王少海秀才

　　归去还从支道林秣陵游览壮吴吟雨花台上谈禅夜水月虚涵妙悟心

　　晩登沁州城有感

　　苍茫野色几沙滩漳水东流倚堞看烟火满城天向夕一鵰飞过不知寒
　　客子登临望野田铜鞮城上月初悬清光偏照农家妇织得春衣办税钱

　　送徐进士子绳谪建阳少尹

　　长亭别酒见平生越水吴山去国情欲采江蓠何处泊一帆秋雨聴潮声
　　九霄宫阙绛云垂上有仙人谪武夷三十六峯争秀色秋风莫负幔亭期
　　建溪城外有仙坛梅福山空落月寒不向清朝学仙尉还依北斗望长安
　　望浙峯头秋叶雕望京楼上断鸿遥应思旧日看花处走马卢沟第一桥
　　九日潭空龙独眠三春雷雨建阳天荔枝花发啼黄鸟闽海迢遥望日边

　　送刘将军赴南都

　　江风吹棹送人寒一剑横秋秖自看应过淮阴吊韩信月明曽照汉家坛

　　送陈驾部锡卿还钱塘省亲

　　司马旌旗下九重三江秋色上芙蓉故乡南去四千里云外遥看天柱峯
　　朝浮扬子潮声逺夜泊芦花月影孤应念倚门今白发长风吹梦到西湖
　　白云千里故园心海上青山辨武林燕鴈度江天渺渺吴枫接岸日阴阴
　　片帆飞去拂云霞月满中秋应到家人在长安望南国隔江春信寄梅花

　　秋怀

　　秋来客思渺烟波湖上看山秋更多祇恐佳人怨秋色晩风吹断采菱歌

　　送王梦白归吴次韵

　　八月浮云满帝畿长江风送一帆归皋桥无限黄花酒莫遣秋霜上客衣
　　朝度海门生白波天涯知已惜无多清秋忽忆山中侣谁伴横塘采芰荷
　　击楫高歌气不羣秋风吹落大江云黄金台上初归客白鹤桥西旧隠君
　　张翰东归尚黑头石湖重理旧渔钩不知人对燕山月笛里梅花独夜愁

　　乌栖曲

　　月出春江照芳芷思君梦度潇江水花里朱扉向晓开双双蛱蝶正飞来
　　池亭独坐愁落晖欲采芰荷制君衣一寄天涯当自悟君身不染风尘色

　　送皇甫水部之荆州

　　闻道美人荆楚行片帆风色度江城夕阳欲下复何处九十九洲芳杜情
　　襄阳小泊访山公樽酒心期异代同江上楚声聴不尽铜鞮争唱月明中
　　郢都南去渺烟涛遥忆风流何水曹日暮乱山秋色里采兰应傍楚江皋
　　烟沙漠漠水淙淙估客千帆入汉江天畔高楼动秋兴白云红日坐开窻
　　大江千折蜀中来西望黄牛烟雾开知尔登临最能赋至今庾信有高台

　　五岳吟

　　海东黄鸟送书来欲上天门把玉杯万壑风云随杖履狂歌醉舞汉王台
　　南岳夫人寄紫芳清秋约我过衡阳祝融峯上踏歌去二十五溪烟水长
　　漠漠秦云望欲迷好乗鸿鹄过关西盘容铁索三千丈玉女峯头日月低
　　恒岳孤高天外看悬崖如削路盘盘夜来梦落通玄谷白石苍藤月色寒
　　汗漫中原逸兴浓洛阳南去访仙踪杖藜长揖浮丘伯五色云垂太室峯

　　塞下曲

　　都护防边旦夕劳秋来天子赐征袍何当净扫黄龙塞白日飞霜上宝刀
　　青海城边秋草稀黄沙碛里夜云飞将军不寐聴刁斗月上辕门探马归
　　穷边寒日惨无光沙草连天走白狼百战健儿争射猎秋风跃马黑山阳
　　风吹榆柳作寒声直北龙沙一望平云压旌旗飞暮雪将军坐啸受降城
　　朔云黯淡古今愁十月交河冻不流铁马无声关塞静征夫月下唱梁州

　　漠北词

　　大漠萧萧黑水流徤儿七月换羊裘骆驼背上吹芦管日暮长风动地秋
　　委羽山横塞北天学飞雏鴈夕阳边留犂岁岁无争战白马黄驼傍草眠
　　石头敲火炙黄羊边女低歌劝酪浆醉杀留犂不知夜鹞儿岭下月如霜
　　晓开毡帐拥秋云鸣镝挥鞭部落分牧马阴山莫南向鴈门今有李将军
　　碧眼贤王出打围角鹰欲下兔如飞一瓢芦酒驱寒色雪满西山夜不归
　　译使燕京纳贡回春风相送过榆台单于无事躭歌舞夜敞穹庐海月来

　　春别曲

　　鸂鶒双飞下野塘别情无那楚天长官桥柳外青骊马百尺游丝送阿郎

　　大梁杂兴

　　梁孝池台迹已陈邹枚去后复何人黄鹂百啭日西下柳外长烟依旧春
　　独登高塔俯中州一线黄河天外流坐倚半空成浩啸白云南去见嵩丘
　　三老遗踪在吹台好风华月为谁来骚人意会千年上半醉掀髯坐石苔
　　飞楼缥缈暮云间上有红妆竟日闲遥望玉骢驰九陌魏家公子射鵰还
　　梁国河山草树空英雄异代气相同侯生慷慨无余恨独立夷门啸晩风

　　秋夜闻笛

　　天空月白见峯峦桥下泠泠秋水寒长笛惊回老蛟梦道人独倚石栏杆

　　屈原

　　放逐孤臣泪满缨离骚当日寄深情汨罗江上愁云起万古蛟龙气不平

　　昭君

　　龙荒夜半起悲风坐悔容颜傲画工一曲琵琶残月落愁看孤鴈入秦中

　　春词

　　云鬟高结靓妆新白玉屏开光照人莫为桃花怨风雨牡丹亭上有余春
　　城乌何竟夜深啼红杏梢头片月低香冷熏笼人不寐春风吹过玉栏西

　　春闺

　　罗衣初试薄寒生荳蔲花开感别情零落铅华君不见画楼春雨燕双鸣

　　重九雨中怀弟

　　天空朔鴈不成行秋色年年似故乡门掩菊花人独卧冷风疎雨过重阳

　　渔翁

　　青竹竿头一钓丝高风应与子陵期夜深醉卧秋江上梦绕芦花明月知

　　渔妇

　　自嫁渔郎不解愁月高横笛楚天秋江村杨柳浑揺落何处佳人独倚楼

　　送窦子南还

　　家住江南建业城春风归去片帆轻鳯凰台上重登眺白日浮云万古情

　　古怨

　　邯郸少妇美容光嫁与燕京游侠郎白璧黄金买歌舞不知风雨断人肠

　　山中观芍药醉赋

　　山亭芍药正花开白石栏边对酒杯醉折红芳还起舞天风忽送彩云来

　　宿香山

　　深夜无眠风露清天移北斗坐间横幽人不作红尘梦月照空山鹤一声

　　游洪光寺

　　岭外云霞开暮晴半天风落万松声于今莲社谁为主遥望庐山无限情

　　闻箫

　　谁弄玉箫当晩风凄凄袅袅入高空苍梧月出鳯凰呌千山万山秋气中

　　溪上杂兴

　　日暮孤村买浊醪沧浪歌罢兴逾豪芦花如雪点秋水白鹭背人飞不高
　　有客逍遥水石间西风不动钓丝闲渭川老子终多事空外孤云自往还

　　度齐岭

　　石树苍苍碧汉齐日高荒野乱鸦啼樵夫遥指天坛路絶岭重云西更西

　　本公房

　　满山寒色万株松天外遥传日暮钟但见檐前起云雾不知钵底卧蛟龙

　　雪中即事

　　万里同云鸟不飞出门寒色上人衣谁家公子能驰马雪满长安射猎归

　　送周秀才归钱塘

　　美人南去采芳兰春色偏宜江上看天竺峯头读书处白云长自傍人寒

　　塞上曲寄少司马苏允吉

　　海日高临塞上城汉家诸将久屯兵断云飞去辽天阔北望燕然万古情
　　白登城上早霜凄黒水河边暮鴈低还忆去秋明月下金笳吹过七陵西
　　边柳萧条带落晖长城北去是金微健儿跃马西山下射得双狼雪里归
　　孤月高高照朔荒戍楼吹笛满天霜三秋杨柳飘零尽此夜征夫总断肠
　　牧马深山白草中不闻鼙鼓动西风老兵闲坐斜阳里尽说今秋魏绛功
　　鸦啼初日塞门开昨夜阴山探骑回秋尽漠南风雪徧单于不敢射鵰来

　　伤沈夷斋参政

　　宦臣垂老付沧洲八咏曽题江上楼瑶瑟无声词客散秖余松槚片云秋

　　寄周木泾方伯

　　金马山晴吐翠岚洞庭春酒忆黄柑文章自出吴中格不尽云霞耀日南

　　送张少尹元文还任新喻兼寄李明府伯承

　　羣玉峯头华月低九仙台上白鸾栖乗秋欲借王乔履一夜高飞吴楚西

　　送张宪副叔载镇巴东

