<!-- { "loadSidebar": true } -->
　　布以步五星不如仰观之捷吹律以求中声不如耳齐之审铅汞以为药防易以火不如天造之真也是故神宅空乐出虚蹋踘者以气升孰能推是类以求天造之药乎于此有物其名曰真一逺游先生方治此道不饮不食而饮此酒食此药居此堂予亦窃其一二故作真一之歌
　　空中细茎挿天芒不生沮泽生陵冈涉阅四气更六阳森然不受螟与蝗飞龙御月作秋凉苍波改色屯云黄天旋雷动玉尘香起搜十裂照坐光跏趺牛噍安且详动摇天关出琼浆壬公飞空丁女藏三伏遇井了不尝酿为真一和而庄三杯俨如侍君王湛然寂照非楚狂终身不入无功乡
　　铅汞【金丹诀还丹交媾不出于水火金木上丹基在一但辨得真铅真汞二物真隂真阳大道也又云修至药须用真铅汞修丹不悟真一之理互说金石为药又不得节符火还丹因何而立乎】防易火【金丹诀夫托易象药不须觔立三百六十四铢象月两上下对望二八十六故立一十六两剰少即不合爻象节符用事也又云起伏法象阳符隂符药物并不得逾觔故合大衍一周周而复始乾坤大理运轴大数又合干防二百一十六坤防百四十四总喻合天符行度之数即火符自然五日一足当用五爻十符十日两足当用十爻二十符十五日三足当用十五爻三十符终亥起子进退加爻藏伏时节乃合天道防同自然须依更漏用火即合符不差】真一【云笈七籖三元真一经云变气布结神得以灵众真归一而元功成焉此元气之根始也】逺游【即吴子野本集有吴子野絶粒不睡诗见前】飞龙御月【大还丹秘契图云三月夬卦五阳爻斗建辰支应戍时象九五飞龙在天得其志也】天关【黄庭经三关之中精气防口为天关精神机】楚狂【列仙传陆通者楚狂接舆也好养性游诸名山】
　　【慎按此诗大意取道家三一还丹之诀借题以寓言空中细茎挿天芒以下六句言麦得四时之气以成故性温和也天旋雷动玉尘香二句屑麦造麯法也跏趺牛噍安且详至未杂记蒸米酿酒及酿成后品格香味饮之可解渇而不可醉也通篇大指如此但前后错落如羚羊挂角无迹可求耳】
　　慎按本集杂记云予在白鹤新居邓道士忽叩门时巳三鼓月色如霜有携斗酒丰神英发如吕洞賔者曰子尝真一酒乎就坐各饮数杯击节髙歌袖出一书授余乃真一法及修养九事末云九霞仙人李靖书既别恍然又云岭南不禁酒近得一酿法乃是神授只用白面糯米清水三物谓之真一法酒酿成玉色有自然香味绍圣三年五月望日敬造真一法酒成请罗浮道士邓守安拜奠北斗真君云云据此则此诗当是惠州作而苏氏原本编入海外巻中或酿酒在惠州作歌则在儋州未可知也今仍其旧
　　汲江煎茶
　　活水还须活火烹自临钓石取深清大瓢贮月归春罋小杓分江入夜瓶雪乳【一作茶雨】巳翻煎处脚松风忽作泻时声枯肠未易禁三椀坐【一作卧】听荒城长短更
　　活火【蛩溪诗话唐赵璘述因话录载其家兵部君约性嗜茶能自煎尝谓人曰茶须缓火炙活火煎东坡诗盖用此施氏原注亦引此条未云活火谓炭之焰也诸刻本皆不云公自注新刻不知何所据今删去】
　　【按杨诚斋极赏此诗谓一篇之中句句皆竒一句之中字字皆竒】
　　赠李兕彦威秀才【外集题中无彦字】
　　魏王大瓢实五石种成濩落将安适可怜公子持十牛海上三年竟何得先生少负不羁才从军数到单于台天山直欲三箭取白衣将军何人哉夜逢怪石曾饮羽戯中防枝何足数誓将马革裹尸还肯学班超苦儿女封侯卫霍知几许老矣先生困羁旅酒酣聊复说平生结袜犹堪一再鼓弃书捐剑学万人纨袴儒冠皆误身穷途政似不龟手与世羞为西子颦如今唯有谈天口云梦胸中吞八九世间万事寄黄粱且与先生说乌有
　　戯赠孙公素
　　披扇当年笑温峤握刀晚嵗战刘郎不须戚戚如冯衍便与时时说李阳
　　慎按以上二首施氏原本不载外集编南海巻中今从之
　　儋耳
　　霹雳收威暮雨开独慿防槛倚崔嵬垂天雌霓云端下快意雄风海上来野老巳歌丰嵗语除书欲放逐臣回残年饱饭东坡老一壑能专万事灰
　　一壑能专【按汉书叙传渔钓于一壑则万物莫奸其志王介甫用其意作诗曰我亦暮年专一壑陈后山诗亦有他日入东专一壑之句】
　　慎按此诗施氏原本不载今从新刻续补下巻移编于此
　　余来儋耳得吠狗曰乌觜甚猛而驯随予迁合浦过澄迈泅而济路人皆惊戱为作此诗
　　乌喙本海獒幸我为之主食余巳瓠肥终不忧鼎爼昼驯识賔客夜悍为门户知我当北还掉尾喜欲舞跳踉趁童仆吐舌喘汗雨长桥不肯蹑径渡清深浦拍浮似鹅鸭登岸剧虓虎盗肉亦小疵鞭棰当贳汝再拜谢厚恩天不遣言语何当寄家书黄耳定乃祖
　　天不遣言【元稹望云骓歌色沮声悲仰天诉天不遣言君未识】黄耳【晋书陆机传有骏犬名黄耳既羁寓京师久无家问乃以竹筒盛书系其颈犬寻路南走遂至其家得报还洛因以为常】澄迈驿通潮阁二首
　　倦客愁闻归路遥眼明【一作前】飞阁俯长桥贪看白鹭横秋浦不觉青林没晩潮
　　澄迈【太平寰宇记澄迈县在旧崖州西九十里隋置县以迈山为名按志县西又有澄江故名】通潮阁【名胜志通潮阁乃澄迈驿阁也旧志通潮阁一名通明阁在澄迈县西】
　　余生欲老海南村帝遣巫阳招我魂杳杳天低鹘没处青山一髪是中原
　　泂酌亭【并引】
　　琼山郡东众泉觱发然皆冽而不食丁丑嵗六月南迁过琼始得双泉之甘于城之东北隅以告其人自是汲者常满泉相去咫尺而异味庚辰嵗六月十七日迁于合浦复过之太守承议郎陆公求泉上之亭名与诗名之曰泂酌其诗曰
　　泂酌【一本有彼字】两泉挹彼注兹一瓶之中有渑有淄以瀹以烹众喊莫齐自江徂海浩然无私岂弟君子江海是仪既味我泉亦哜我诗
　　琼山郡【九域志广南西路琼州琼山郡军事去东京八千五百里西南至昌化军四百三十里东北至雷州五百九十里西北至海十三里】
　　六【一本作九讹】月二十日夜渡海
　　参横斗转欲三更苦雨终风也解晴云散月明谁防缀天容海色本澄清空余鲁叟乘桴意粗识【一本作无复】轩辕奏乐声九死南荒吾不恨兹游竒絶冠平生
　　渡海【王氏交广春秋朱崖儋耳大海中极南之外对合浦徐闻县清朗无风之日遥望朱崖州如囷廪大从徐闻对渡北风举帆一日一夜而至周围二千余里径渡八百里太平寰宇记朱崖去雷州徐闻县隔一小海】
　　慎按方回瀛奎律髓谓此诗绍圣四年责儋州时作六月二十渡海七月十三日至儋云云以余考之讹也本集和渊明移居诗序云丁丑余谪海南子由亦谪雷州五月十一日相遇于藤同行至雷六月十一日与子由相别渡海则南迁时渡海乃六月十一日非二十日也又按本集到昌化军谢表至儋州在七月二日亦非十三日也今从施氏原本定为北归时作
　　自雷适亷宿于兴亷村浄行院
　　荒凉海南北佛舍如鸡栖忽行【一作此】榕林中跨空飞栱枅当门冽碧井洗我两足泥髙堂磨新甎洞户分角圭倒牀便甘寝鼻息如虹霓童仆不肯去我为半日稽晨登一叶舟醉兀十里溪醒来知何处归路老更迷自雷适亷【按宋史元符三年正月徽宗即位四月苏轼等徙内郡傅纪年录庚辰五月被命移亷州安置本集亷州谢表有许承恩而内徙之句六月晦日碇大海中有小记一条又有七月四日渡合浦记云余自海康适合浦连日大雨水无津涯自兴亷浄行院下乘小舟至官寨闻自此而西皆涨水或劝乘蜑船并海即白石云云施氏原注亦云六月离儋耳七月四日至亷州与此正合元和郡县志今亷州即汉合浦郡理唐书贞观八年改合浦郡为亷州取大亷洞为名宋朝会要开宝五年移亷州治于长沙塲太平兴国八年废州置太平军于海门镇咸平元年复为亷州旧志东汉费贻为合浦守政治清简民懐其德合浦江山皆名亷者以贻之故也】兴亷村【广州志合浦县有兴亷坊浄行院今废】甘寝【韩愈诗倒身甘寝百疾愈】
　　雨夜宿浄行院
　　芒鞵不踏利名塲一叶轻【一作虚】舟寄淼茫林下对牀听夜雨静无灯火照凄凉【一本作僧房】
　　慎按此诗施氏原本不载今从新刻续补下巻因题附编
　　亷州龙眼质味殊絶可敌荔支
　　龙眼与荔支异出同父祖端如甘与橘未易相可否异哉西海濵琪树罗圃累累似桃李一一流膏乳坐疑星陨空又恐珠还浦图经未尝说玉食逺莫数独使【一作有】皴皮生弄色映雕爼蛮荒非汝辱幸免妃子汚龙眼【南方草木状龙眼树如荔支但枝叶稍小殻青黄色肉白而带浆一朶五六十颗作穗葡萄荔支过即龙眼熟故谓之荔支奴魏文帝诏南方果之珍异者有龙眼荔支令嵗贡焉】甘橘【韩彦直橘录序云橘生温郡甘乃其别种甘自别为八种橘又自别为一十四种】可否【按否字广韵载四纸者符鄙切载有韵者方久切未有入七麌者攷之他人诗亦然不知先生何据】
　　合浦愈上人以诗名岭外将访道南岳留诗壁上云闲伴孤云自在飞东坡居士过其精舍戱和其韵
　　孤云出岫岂求伴锡杖凌空自要飞为问庭松尚西指不知老奘几时归
　　合浦【舆地广记广南西路亷州领县二其一为合浦太平寰宇记汉旧县太平兴国中省入石康县咸平元年复置】愈上人【未详】老奘【旧唐书奘姓陈氏偃师人大业末出家博涉经论尝谓翻译者多讹谬故就西域广求异本以防验之贞观初往游西域经百余国撰西域记十二巻十九年归京师续髙僧传奘本名袆陈仲弓之后贞观中归自西域奉诏翻译经论七十三部一千三百三十巻慎按施氏原注此诗墨迹公自题其后云元符三年八月十日新刻删去不知老奘几时归墨迹作几年今补录】
　　梅圣俞之客欧阳晦夫使工画茅庵巳居其中一琴横牀而巳曹子方作诗四韵仆和之云
　　寂莫王子猷囘船剡溪路迢遥戴安道雪夕谁与度倒披王恭氅半掩袁安户应调折弦琴自和撚须句欧阳晦夫【困学纪闻晦夫名辟桂州人梅圣俞有诗送之云我家无梧桐安可久栖鳯东坡南迁至合浦晦夫时为石康令出其诗稿数十幅事见桂林志注坡诗者以为文忠之族非也○慎按百斛明珠载东坡题跋有书梅圣俞赠欧阳阀诗后一段所载晦夫之名讹作阀考宛陵集与困学纪闻同应作辟又按百斛明珠记先生题圣俞诗后云客心如萌芽忽与春风动又随落花飞去作江南梦我家无梧桐安可久栖鳯右宛陵先生梅圣俞送晦夫诗先君与圣俞游时余与子由年甚少世未有知者圣俞亟称之家有老人泉圣俞作诗云嵗月不知老家有雏鳯凰百鸟戢其翼不敢呈文章圣俞没今四十年矣过合浦见其门人欧阳晦夫出所为送行诗晦夫年六十六余尚少一嵗须鬓皆皓然固穷亦畧相似于是执手大笑曰圣俞所谓鳯者例如是哉元符三年月日】折弦【贾岛诗坐闻西牀琴冻折两三弦】撚须句【谈苑唐卢延让诗吟安一个字撚断数茎须】
　　欧阳晦夫惠琴枕
　　中郎不眠仰看屋得此古椽围尺竹轮囷濩落非笛用剖作袖琴徽轸足流传几处到渊明卧枕纶巾酒新漉孤鸾别鹄【一作鹤】谁复闻鼻息齁齁自成曲
