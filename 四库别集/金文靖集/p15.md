<!-- { "loadSidebar": true } -->
　　扶桑浴日梦初醒天上曽闻送好声却爱羽毛成五色梅花照影雪初晴　　右梅雪金鸡
　　雪满琼林冻不开数竿如玉立崔嵬闭门尽日无人到山鹊一双飞下来　　右竹雪山鹊
　　骅骝騕防并传闻牝牡骊黄竟莫分圣代只今多入贡大宛龙种动成羣　　右牧马图
　　绛桃枝上雨初晴相唤相呼更有情上林千树花如锦好向朝阳杂凤声　　右聚禽图
　　题赵仲穆马
　　房星夜堕渥洼中一片云覆玉騣逺人知是真龙种万里牵来献九重
　　题王熈临宣和雪天芦雁【巻末有端本图畵】
　　端本堂中迹已空兴亡总在画图中惟有干难河上路年年飞雪送归鸿
　　题郭鱼台古图小景【二首】
　　仙舘清虚似广寒碧纱低巻映琅玕天风半夜吹残梦自把琼箫度紫鸾
　　银河露下散微凉畵扇金屏度好香苍雪万竿清透骨卧听仙乐过潇湘
　　题方尚书宾山水图
　　浩荡湖山天际来云屏九叠立崔嵬花邉小艇缘溪水洞口茅亭倚树开
　　凯旋诗【十二首有序】
　　臣闻帝王之有天下莫不以讨不庭安中国为务故昔虞舜在位有三苗之征周宣中兴有猃狁之逐夫岂圣人之所得已哉不过为生民造福为国家开太平之业耳洪惟我圣朝太祖髙皇帝混一区宇汛扫穹庐太宗文皇帝复亲征强敌肃清沙漠恭惟皇上以神武之姿绍承祖烈夙夜孜孜惟图安缉生民乃于宣徳三年秋九月农事之隙亲驭六师廵歴邉陲盖欲训饬将士严安邉御侮之备也而邉隅未靖适率众南侵皇上遂一举而灭之曽未逾月尘氛荡涤邉境清寜丰功骏烈巍巍煌煌照耀天地所以造生民无穷之福开国家万年之业者至矣虽虞舜周宣之烈何以过哉臣使囬至宁州伏覩班师诏下无任欣抃愧不获亲奉銮舆目击盛事途次用撰诗十二首以备纪述谨于复命之日俯伏阙下以献乞赐圣覧不胜幸甚
　　圣主承天统万方梯山航海尽来王不应残丑犹乌合屡犯邉疆恣夺攘
　　天威赫怒整彤弧万骑如云从乘舆白日风雷严号令指挥掌握仗神谟
　　斧钺煌煌出九天旌旗千里照山川桓桓武士排山岳争道从龙近日邉
　　昨夜旄头闇不明忽传强敌向南行三千铁骑争追逐尽巻穹庐入塞城
　　金鼔喧阗尽日闻欢声雷动及军门六师斩馘知无筭駞马驱来动百羣
　　圣皇除暴在安民神武由来合至仁纳欵绥降寛大罚尽令生育在阳春
　　铁骑长驱蹴塞云扫清沙漠荡尘氛从今邉籞无烽燧圣武神功荷至尊
　　凯奏欢呼入帝乡天戈一指靖遐荒臣民快覩平邉诏万嵗声中祝圣皇
　　周宣北伐中兴时纪述于今尚有诗此日时廵因阅武尽殱羣防镇邉陲
　　絶塞萧条迹已空霆轰电扫大荒中磨厓湏勒燕然石万世神功继太宗
　　万乘廵邉奏凯旋千官齐贺九重天河清海晏升平日一统华夷万万年
　　寰宇清平乐世康雨旸时顺嵗丰穣皇图久逺同天地宗社尊安圣夀昌
　　万竿烟雨图为袁生大鹗题
　　满林烟雨晓蒙蒙万个琅玕半淡浓向晚江风吹不散无端飞翠入帘栊
　　秋江待渡图为席咸宁赋
　　秋山叠叠暎云萝渺渺长空接逺波日暮小舟争渡急行人犹唱竹枝歌
　　万松图题寄防学贤弟【二首】
　　一别乡园廿四春种来松树已成村寄言孙子湏培植剪伐无令及本根
　　种得长松万个多连山数里暗烟萝何时投老归乡曲分我寒岩翠一坡
　　立春日朝罢偶赋【三首】
　　东郊击鼓送春回阙下趋朝玉漏催嵗嵗黄柑传腊酒千官先进万年杯
　　春盘春酒开春宴几得簮花侍御筵圣主只今恩似海人人齐贺太平年
　　隔嵗立春先十日东风已觉到天涯钗头防胜簮来好莫笑酡顔鬂已华
　　题墨梅
　　姑射仙人不可招月明瑶圃路迢迢梦回犹忆西湖上雪树参差暗野桥
　　题墨竹为郑诚御史作
　　虚心劲节倚云端白日清风散羽翰几度趋朝闻凤管月明犹想佩
　　朝回独坐忆防男武安【三首】
　　每日朝回对板扉一回相忆一回悲阶前独歩防行迹犹想牵衣似昔时
　　语咲常时近我傍为寛懐抱解愁肠每从膝下供茶果时向灯前劝酒觞
　　秀目寛眉骨格髙短衫窄袖小绒縧阶前恁地趋跄好来徃人称是凤毛
　　晚出长安门偶成
　　白髪老从官篮舆自便懒登鞍京华久住交防少惟有西山耐久防
　　内阁花台新成口号
　　圣恩特许筑花台移得名花取次栽大是眼前生意好便湏酌酒趂花开
　　徐仲敬作雪梅见贻因题其上
　　老气峥嵘宇宙前开花万朶照晴天平生自是调羮手老大空余雪满颠
　　古松图
　　十亩繁隂欲蔽空当时曽受大夫封庙廊政尔需梁栋未许终容大壑中
　　望晴
　　日晏云开欲放晴忽闻干鹊树间鸣屡占檐溜停余滴且向闲阶散闷行
　　墨蒲萄
　　风架引藤髙十丈翠叶隂隂气萧爽老龙昨夜挟风雨乱吐骊珠落天上
　　闻孔君志仁至喜而赋此
　　与君暌违三载强忽闻逺来喜莫当朝回夜静卜灯花为解懐抱愁都忘
　　文与可墨竹
　　浓翠森森满画屏凤毛如织长初成月明绕屋惊飚动彷佛蛟龙作雨声
　　候志仁不至
　　五月传闻出凤城相思日日计行程恠来数日无消息不见檐头喜鹊声
　　为宋给事题四景
　　江上春山翠作堆江头春水緑如苔何人拥骑东风里谷口防花只独来　　春景
　　青山几叠护云屏緑树风凉鸟自鸣最是幽人无一事卷帘独坐看黄庭　　夏景
　　凉云鴈呌荻花秋两岸青山带浅流向晚月明天似水吹箫独上木兰舟　　秋景
　　万里平铺雪满天瑶花乱防散琼田江村尽日无啼鸟惟见沙头系钓船　　冬景
　　为萧迪中题扇竹
　　髙节凌云不可攀风前时听佩闲将玉管吹明月人在潇湘犹未还
　　和朱仲良先生韵赠彭友恭【二首】
　　六月扬帆别帝京思乡日日筭归程我家兄弟如相问烦道平安寄好声
　　逺来京国访难兄缱绻难忘手足情无奈客居留未久整装又出鳯凰城
　　送武安同福安柩归西江【二首】
　　望断天涯去不还空余血泪染衣殷西江万里归遗骨烟水漫漫渺故山
　　天地无情白日悲临岐相送忍相违江南草緑蘼芜怨膓断东风哭子时
　　为戴容安题扇竹
　　三迳清隂生昼寒满林新长碧琅玕何时截作参差玉吹向瑶台听紫鸾
　　题画扇写金陵送别
　　杨栁深深暎画楼君行又上木兰舟夜深正好看明月莫放青山过石头
　　为萧迪寛题息斋竹
　　亭亭玉节映琅玕嵗晏相看有二难何日相从携凤管夜深吹月向云端
　　为叶仲畴题兰竹【二首】
　　緑叶葳蕤间紫茎幽芳澹浥露华清美人遥隔湘江外解佩何当寄逺情
　　自是芳姿不涴尘西风凉露散清芬莫嫌空谷无人到嵗晏相防有此君
　　题王母蟠桃
　　西来王母载河车羽盖翩翩暎紫霞燕罢瑶池春似海东风开遍碧桃花
　　题胡太守五马图
　　逸气腾空不可羁几廻联步上天墀东风二月棠隂合夹道争迎五马归
　　为兄贵质题鹡鸰图
　　忆昨离家忽四年客居长诵鹡鸰篇相防无奈离情苦嵗晏梅华雪满天
　　赠人之官通判
　　满城烟雨落花深离思纷纷恼客心向晓玉堂揩病目送行谩复冩新吟
　　题徐崇威所藏贵妃上马图
　　道前寳扇拥花騘当日君恩第一浓不是华清事逰幸后人那得见娇容
　　云林书屋为萧深州赋
　　一迳深深长緑隂云山髙下树幽森闭门尽日无人到时有书声出逺林
　　刘商观奕图为曽景武赋
　　一局忘言意若何古松流水白云多回看石室山前路肯信樵夫有烂柯
　　题竺上人巻
　　闲云流水意悠然上谷弥陀别有天欲识禅心清净处一轮明月照窓前
　　庚戌腊月十四夕写懐
　　末学深慙忝禁林空余白发伴丹心平生事业知无补坐对青灯感慨深
　　立春赐宴拜和御制
　　海宇春回瑞景迟年丰民物乐熈熈彤庭锡宴皆霑醉千载君臣庆防时
　　恭和御制诗【有序】
　　宣徳五年秋九月丁未节届重九伏防皇上颁赐羣臣御制诗一首既又命光禄赐宴于史舘咸俾霑醉以尽君臣同乐之意恩至渥也臣窃惟皇上自莅阼以来四方宁谧雨旸时叙年谷阜成徳化覃被蛮夷顺服朝觐防同一统无外盖所谓全盛之日也所以然者皆由皇上恭俭勤劳所致而圣心谦抑恒不自居徃徃推之于臣下复乃亲御宸翰形之篇什云汉昭回日星璀璨诚可谓千载之荣遇者矣臣叨沐鸿恩輙不自揣爰效古昔君臣赓歌之意谨依韵拜和以进诗曰
　　熈熈海宇被仁风民物讴歌乐嵗丰圣主优贤隆眷遇愚臣何幸重遭逢
　　恭和御制喜雨诗有序
　　宣徳六年辛亥春时当农种雨泽未浃乃三月四日忽隂云昼翳逮暮微雨霡霂至夜迄旦沛然不已自近郊以及畿甸之外莫不霑足皇上敬天之泽乐甘雨之及时喜丰年之有望乃赋喜雨之诗以颁示臣工且出上尊内膳锡宴史舘以同乐之恩荣之厚难以比伦臣仰惟皇上以至仁大徳抚驭华夷宵旰孜孜惟在于爱养斯民自临御以来天心昭答屡降丰年海内晏安同臻熈皥斯实由皇上敬天勤民所致诚天下国家生民无穷之福臣伏覩圣制倍切欣抃谨依韵拜和以进伏乞睿覧
　　雨顺风调屡嵗丰民安物阜万方同吾皇圣徳躬勤俭感格天心恊至公
　　题竹
　　翠拂琅玕落粉香无端春色满潇湘美人学得青鸾曲何处吹箫听鳯凰
　　为孔守忠题马
　　曽覩天闲八尺龙骁腾万里振长风只今图画防神骏无复承恩侍九重
　　题扇画
　　数声黄鸟緑隂稠一片青山翠欲流坐久不知花落去闲身只为白云留
　　题子昂马为赵君公复作
　　太液初晴雪正融金羁新试渥洼騘几廻天上从銮驭牵度长扬立晚风
　　题墨菊
　　自是芳姿不涴尘晓妆如洗露华新玉英粲粲黄金色斜倚东篱日又曛











　　金文靖集巻五
　　钦定四库全书
　　金文靖集巻六
　　明　金防孜　撰
　　赋賛颂
　　皇都大一统赋【有序】
