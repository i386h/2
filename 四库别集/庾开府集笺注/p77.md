<!-- { "loadSidebar": true } -->
　　公讳明彻字通昭兖州秦郡人也【晋地理志元帝渡江有秦国流人至江南改堂邑为秦郡侨立尉氏县属焉】西都列国长沙王功被山河【见齐王宪碑】东京贵臣大司马名髙霄汉【见豆卢永恩碑】岂直西河有守志足抗秦【见辛威碑】建平有城威能动晋而巳也【见和泛江】祖尚南樵太守父树右军将军抗拒淮沂平夷济漯【见郑常碑】代为名将见于斯矣公志气纵横风情倜傥【汉礼乐志志倜傥精权竒】圯桥取履早见兵书【见张良讃】竹林逢猿偏知劒术【见纥干碑】故得勇爵登朝【见郑常碑】材官入选【汉申屠嘉传以材官蹶张从髙帝撃项籍】起家东宫直【通考内直郎齐有太子内直兵局内直兵史二人梁有直内主玺主衣扶侍等局各置有司以丞其事】后除左军葛瞻始嗣兵戈仍遭蜀灭【蜀志诸葛瞻亮子也为行都防卫将军邓艾入蜀诱瞻降瞻斩艾使临阵死】陆机才论功业即值吴亡【晋书陆机以祖父世为将相有大勲于江表欲述祖父功业作辨亡论二篇】公之在梁未为达也自梁受终齐卿得政礼乐征伐咸归舜后【南史韦鼎传鼎谓陈武帝曰梁其代终天之歴数当归舜后昔周灭殷封沩汭于宛丘其后子孙因为陈氏明公天纵神武继絶统者无乃是乎详哀江南赋】是以威加四海【见汉髙祖讃】德被诸侯萧索烟云【见宗庙歌】光华日月【见马射赋】公以明畧佐时防图賛务鳞翼更张【后汉光武纪耿纯曰固望攀龙鳞附凤翼】风颷遂逺【见秋夜】冠军侯之用兵未必师古武安君之养士能得人心【见纥干及司马裔碑铭】拟于其伦公之谓矣【本传陈武帝镇京口深相要结乃诣武帝以英防自许帝竒之】为左卫【本传作右卫】将军寻迁镇军【本传作领军】丹阳尹【通考凡前代帝王所都皆曰尹注南朝曰丹阳尹】北军中总政六师河南京尹冠冕百郡【后汉百官志北军中一人掌兼五营河南尹一人主京都特奉朝请尚书防誓王乃大廵六师晋起居注武帝咸宁三年诏曰河南百郡之首其风教宜为遐迩所模以导齐之】文武是寄公无愧焉潇湘之役凭陵岛屿风船火舰周瑜有赤壁之兵【见哀江南赋】葢舳襜舻贺齐有横江之战【吴志贺齐拜安东将军出镇江上魏曹休来伐齐所乘船青葢绛襜艨冲鬬舰之属望之若山】仍为平南将军开府仪同三司都督湘衡桂武四州刺史【隋书荆州长沙郡注旧置湘州澧阳郡崇义县注后周置衡州扬州始安郡注梁置桂川荆州武陵郡注梁置武州】遂得左广回扄【左传晋人或以广队不能进楚人惎之脱扄】鳞车反畅【诗秦风小戊曰文茵畅毂注兵车曰畅毂】长沙楚铁更入兵栏【秦本纪昭王曰吾闻楚之铁劒利而倡优拙详从驾】洞浦藏犀还输甲库【见报寄洛州及秋夜】虽复戎车屡凯军幕犹张淮南望廷尉之囚【见二巻】合肥称将军之冦【树屏曰按魏志孙权征合肥为魏将张辽所袭凌统等以死托权得去辽问吴降人向有紫髯将军是谁曰孙防稽举军叹恨】莫不失穴惊巢沉水陷火【本传湘州刺史华皎隂有异志诏授明彻都督湘州刺史讨皎皎平】为使持节侍中司空车骑大将军都督南北兖青谯五州诸军事南兖州刺史南平郡开国公【通考北齐司州曰牧而北齐制州为上中下三等每等又有上中下之差自上上州至下下州凡九等隋雍州置牧余州并置刺史亦同北齐九等之制总管刺史加使持节宋州郡志南兖州刺史中原乱北州流民多南渡晋成帝立南兖州寄治京口元嘉二十八年南兖州徙治盱眙兖州刺史武帝平河南治滑台元嘉中治邹山又寄冶彭城宋未失淮北侨立兖州寄治淮隂晋地理志元帝渡江于广陵侨置青州至是始置北青州镇东阳城以侨立州为南青州隋书扬州江都郡盱眙县注旧魏置盱眙郡陈置北谯州寻省清流县注旧曰顿丘置新昌郡及南谯州晋地理志武帝平吴分南郡为南平郡】食邑八千户鼓吹一部中台在武之宫【天官书北宫武危东六星曰司空】上将列文昌之宿【见齐王宪碑】髙蝉临鬓【见贺娄慈碑】吟鹭陪轩【卤簿令记里白鹭鸾旗等车并驾四马白虎通诸侯路车大夫轩车士饰车】平阳之邑万家【汉曹参传赐参爵列侯食邑平阳万六百三十户】临菑之马千驷【论语齐景公有马千驷】坐则玉案推食【见纥干碑】行则中分麾下【见长孙俭碑】生平若此功业是焉【本传太建五年朝议北征明彻决防请行诏加侍中都督征讨谙军事縁江城镇相续降欵军至秦郡齐大将军尉破胡将兵为援破走之秦郡降进克仁州进位南平郡公进逼夀阳齐遣王琳拒守明彻乘夜攻之宵溃齐兵退据相国城及金城明彻又遏肥水灌城擒王琳等送建业诏以为车骑大将军豫州刺史遣谒者萧淳就夀阳授防六年自夀阳入朝舆驾幸其第赐钟磬一部七年进攻彭城军至吕梁又大破齐军八年进位司空给大都督铁钺龙麾寻授都督南兖州刺史】既而金精气壮师出有名石鼓声髙兵交可逺【见哀江南赋】故得舻舳所临葢于淮泗【见宗庙歌】旌旗所袭奄有防魏将巳奔犹书马陵之树齐师其遁空望平隂之乌【见齐王宪碑】俄而南仲出车方叔戾止畅毂文茵钩膺鞗革【语见诗】遂以天道在北南风不竞【见哀江南赋】昔者裨将失律卫将军于是待罪【汉卫青传苏建尽亡其军自归青遂囚建行在所】中军争济茍桓子于焉受戮【左传邲之战桓子鼔于军中曰先济者有赏中军下军争舟舟中之指可掬也】心之忧矣何以事君【本传太建九年诏明彻北征军至吕梁周徐州总管梁士彦率众拒战明彻频破之仍迮清水以灌其城周遣上大将军王轨救之轨轻行自清水入灌口横流竖木以铁鎻贯车轴遏防船路诸将议欲破堰拔军以舫载马马明成裴子烈曰君若决堰下船船必倾倒岂可得乎不如前遣马出适防明彻苦背疾甚笃知事不济遂从之乃遣萧摩诃帅马军数千前还明彻仍自决其堰乘水力以退军及至清口水力微舟舰并不得度众军皆溃明彻穷蹙乃就执】宣政元年届于东都之亭有诏释其鸾镳【后汉舆服志皮轩鸾旗皆大夫载尔雅注镳马勒旁铁也魏志邓艾传诏书槛车徴艾】蠲其衅社【史记鲁世家破殷入商宫巳杀纣周公把大钺召公把小钺以夹武王衅社】始就馆之礼【蔺相如传秦王辞谢而使相如就馆】即授登坛之防【见为阎将军表】拜持节大将军懐德郡开国公【隋书梁州巴东郡武宁县注后周置南州南都郡后改郡曰懐德】邑二千户归平津之馆时闻枥马之嘶【见哀江南伤心二赋】舍广城之传裁见诸侯之客【左思魏都赋广城之传无以俦蔺相如传秦王舍相如广城传舍左传齐侯疥遂痁期而不瘳诸侯之宾问疾者多在】亷颇眷恋宁闻更用之期【亷颇传颇一为楚将无功曰我思用赵人】李广盘桓无复前驱之望灞陵醉尉侵辱可知【见哀江南赋】东陵故侯生平已矣【见酬左正员】大象二年七月二十八日气疾増暴奄然宾馆春秋七十七即以其年八月十九日寄瘗于京兆万年县之东郊诏赠某官某諡礼也江东八千子弟从项籍而不归【见哀江南赋】海岛五百军人为田横而俱死焉【汉书田横惧诛与其徒五百余人入海居岛中横乘传诣洛阳自刭二客穿其塜旁皆自刭五百人在海中闻横死亦皆自杀】呜呼哀哉毛修之埋于塞表流落不存【南史宋桂阳公义真败毛修之为赫连勃勃所擒及赫连防入魏】陆平原败于河桥死生惭恨【见哀江南赋】返公孙之柩方且未期【左传楚子西伐吴陈侯使公孙贞子吊焉及良而卒以尸将事】归连尹之尸竟知何日【见辛威碑】游魂羁旅足伤温序之心【见哀江南赋】夜思归终有苏韶之梦【魏刘桢诗遗思在夜王隠晋书苏韶字孝先安平人也仕至中牟令伯父承为南中郎军师而亡诸子迎防还到襄城第九子节夜梦见卤簿行列甚萧见韶使呼节曰卿犯卤簿罪应髠刑节俯受剃如是梦者五夕发为之尽后昼日韶自外入谓节曰十日便速改塟在军师墓次买数亩地便足矣】遂使广平之里永滞寃魂汝南之亭长闻夜哭【未详本传以忧遘疾卒于长安后故吏盗其柩归至德元年诏追封邵陵侯以其息慧觉嗣】呜呼哀哉乃为铭曰
　　九河宅土三江贡职【禹贡九河既道是降丘宅土又三江既入厥贡惟金三品】彼美中邦【诗彼美人兮】君之封殖【见将命】负才矜智乘危恃力浮磬戢鳞【任昉宣德皇后命在昔晦明隠鳞戢翼详祀青帝】孤桐垂翼【见拟咏懐及郑常碑】五兵早竭一鼓前衰【龙鱼河图云蚩尤造五兵左传曹刿曰一鼓作气再而衰三而竭】移营减灶【见贺娄慈碑】空幕禽飞【左传楚子元伐郑诸侯救郑楚师夜遁郑人将奔桐丘谍告曰楚幕有乌乃止】羊皮讵赎【史记百里奚亡走宛楚鄙人执之秦缪公闻奚贤乃使人请以五羖羊之皮赎之】画马何追【左传宋人以文马百驷赎华元于郑城者讴之元使骖乘谓之曰牛则有皮犀兕尚多弃甲则那王肃曰文马尽马也】荀防永去【见辛威碑】随防无归【左传随防在秦乃使魏夀余伪以魏叛者以诱士防使夜逸请自归于秦秦伯许之履士防之足于朝既济魏人噪而还】存没俄顷光隂怆凄岳裂中台星空上将【见齐王宪碑】眷言妻子悠然亭障【见贺娄慈碑】魂成可招【楚辞宋玉怜哀屈原忠而斥弃故作招魂】丧何可望【越世家陶朱公曰吾日夜固以望其丧之来也】壮志沉沦防图埋没西陇足抵黄尘碎骨何处池台【见哀江南赋】谁家风月【见思旧铭】坟羁逺营魂流寓霸岸无封【见连珠伤心赋】平陵不树壮士之陇将军之墓何代何年还成武库【见思旧铭】
　　周大将军豳国公广墓志铭
