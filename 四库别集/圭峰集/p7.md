<!-- { "loadSidebar": true } -->
　　治七年夏六月丙子尚书刑部郎杨尚防晨受制命于阙归而尊翁月楼先生自苏至制之下也葢封先生官如尚防先生即得易褐以锦束腰以银加顶以哻未及解装而已北面嵩呼如素贵者遭遇之竒如此哉吾二三辈于尚防兄弟也以父视先生往候见焉吾己如歴阶以升高临素辉于碧落吾于是而喜得月楼焉吾往时见尚防崭然不羣巍然而上出洞然以明照于羣疑难辨之情虽其同官自以为不及也吾甚慕焉而莫求其端乃今始知之又吾尝私譬苏为国家厨庖之处而其岁入乃鬵釡杯盂中物也其民宜有以自老而无仰于他方则无事于游游亦不渉江淮以北而槎溪又在苏之东濒海沃衍倍他壤产入既饶而亭池竹树观游之美亦其势有不容以独啬者然而楼于水泽之濵宵与月宜此则吾闻先生之独高朗也夫高朗者之心胸与尘嚣纷华恒自隔去而又处夫有以自老俗皆倦游之乡七十一龄之翁水道四千余里而就乎缁尘蒙蒙烦嚣之地亦何屑于是耶其必有天诱其衷而黙会宠光于倐忽者不然则奚以来来而差池之奚有是竒也先生蚤识尚防为竒器教成之用于国为竒士宜有兹竒事以彰之尚防其立竒功以报国耳此先生之心也先生归都谏杨君大合羣贤饮酒赋诗以别予独怨移月楼而去我也故特为之序
　　澄江文集后序
　　太子少保澄江先生尹公既挟其所以用世者归老于澄江之上而江濆之人士方幸公之归而于小子后生有所造就也然而朝之二三老成静而竚思作而会言学士大夫欲有所质疑而辨难与夫新进之士慕公之名而思识其面者又未必不私憾公之去也公之去也人之恶之而挤之也方其设穽下石之时宁独一快于去公而已耶至于得公之文而读之虽其仓卒之际亦必终其篇而止而每叹其难其心亦良是公矣而必为此何哉夫人有所恶者必先有所忌有所忌者必先有所畏公之文既为人所畏矣而又自坦易直谅荡无城府以葢藏之亦即发其英锐毅果之气以临事即公虽卑官末属不挂齿牙者犹不免焉于其害葢其文之着也而况日与要枢者居而已出其上欲免于忌且恶得乎公之得全以去而兹犹有以系人之望者幸也今公身日益佚心日益休益得以敛其精华而大放于篇章著作之间当必有出于其在位之日者夫以其在位之日而其文人犹畏而忌之则今之可畏者殆必有甚焉而所以忌者或可少逭耳又况后数十年今日之望公者亦湮沦物故而凡忌公者又能以久存乎至其所可畏者当乎独在而与天地争为久长凡附名于公文者尚亦有頼焉扬雄作太刘歆欲以覆瓿待之而桓谭侯芭独信其必传今之忌公者葢欲挤其身而止耳噤不敢以歆之待雄者待公其亦有见矣乎惜其心未广而谋之不臧可笑也石埭呉君德纯来知公县得公文一巻于公冠以公号曰澄江文集者将刻之以传而俾予为序予与德纯皆公之门人也敢俾谭与芭也专美于前哉僣书于后
　　寿族叔思忠七十序
　　吾宗在四石溪葢自侍御公之子析而居之吾前年免丧一过焉宗之老五六人以谱考之于吾皆为叔父而思忠思宪思懋思愈又同出也朴厚而愿慤饮予以酒予方促装北上行苦奋迅不能留而秉烛宵访至丙夜已歴五六十宅啜茶计不下数十瓯耄倪序拜兴俯至疲甚矣鸡鸣起盥就餔思懋而行于今尚能意貌其门墙池馆童儿妇女奔追络绎聚观嬉笑如昨日者今年夏思懋来鬻缣都市将归谓予曰子能记吾伯兄之状乎予曰修而黟子能知吾伯兄之年乎予曰计今当为七十也笑曰嘻明年孟春之廿五日其果然矣然念吾宗之五六十宅者扶老携幼稯稯而来与夫旁舎之夫婣连之属其牵牲挈卣爼脔而割鲜者固已争先而竢隙吾之庭亦既盈矣若夫祝嘏而嘉告葢亦闯吾门因陈而蹈袭以饕一醉者耳吾以俳优畜之幸吾宗之有吾子也能一洒螭头之余泚吾匵而归惊肉眼以高仰振里耳以收声吾伯兄春酒之醺其亦一快也哉予诺再拜书之
　　平阳马氏族谱序
　　平阳马氏初无庙也庙自良臣始初无谱也谱之亦自良臣始庙在平阳予不及见之谱成于京师予见焉葢良臣欲见于予也良臣太学生年与予若然入吾室揖吾必降等不抗坐必东向不即賔位口吃吃自道弟子甚恭道遇下马立道侧予固辞佯诺而去后遇复然不少改予固无所取重于人而良臣乃尔思欲报之已而持其宫谕刘公之文示予葢谱序也曰愿有述予诺焉予观太学之士几千人搜经剔史作为文章以逐时好而羣进取方汲汲然与日晷竞而游谈谑浪玩日愒月皆弃于时者也而况惟谱牒是急有不笑其迂者乎然自吾观之吾之父吾知之吾之祖吾知之吾之高曾吾能举其讳亦可矣又进而上其世愈隔其知益鲜夫其所以生生而至于有我者吾不知之可以为人乎此谱之所以作也呜呼彼进取者视此果孰迂乎吾将贺良臣之独迂也而次吾语于其谱之后
　　庆靳母太孺人序
　　吾寮有母在邸养者惟吾靳充道一人充道丹徒人丹徒虽云南北孔道然尚逺京师二千里太孺人年七十有八以无疾疢之婴岭海之隔获以迎养于斯而际恩封于今兹充道固私窃自幸以是贤于人也吾观充道魁南畿至试春官对大廷又皆先多士入翰林职史事作为文章有两汉气是葢丹徒近时所无而又敦浑深厚善自蕴借人视之退然若无能者吾固喜充道之将大有为必有贤父母如太孺人者为之也且天地之间必郁蒸堛坼而后祥物生焉葢不易生之也于人也亦然太孺人事温州君娠而弗鷇或鷇而屡殇而生道遂絶至于置姬他图无不为之及宦温之日而充道生于是而凡为娠者十有六年亦几五十矣人以仁者必有后归温州而识者又以为太孺人十有六娠而毕竟有待于温盖温州有钜海之浸丹徒有长江之绕合是二气于其身而后生也吾又于太孺人生充道之竒贤充道也夫地为世而生祥母为国而生贤其致一也祥之于世固无所大损益也而麟游以名凤翔以名且与斯世相为终穷凡壤累百莫与京焉然则太孺人享充道之贵将百龄以登于岸而后且有闻也今兹之封特其兆焉而已吾又于地之生祥其理同者卜之也充道之邸于吾为近而太孺人夀期乃兹月某日羣寮有酒在尊且有诗也将跻其堂而谓予虽陋年差长强使为之序
　　监察御史邓君考绩序
　　监察御史仁和邓君良臣予之同年友也今年某月上其初考于其台长翟公李公二公进吏于庭阅稽故牍而问吏曰二年秋京师大水决隍至陊其城三年复其高深上用旌赉时遣邓御史乎曰然四年西城虞候奉若指使无宿奸偷内帑之积估为官食时遣邓御史乎曰然五年湘湖积储往稽其算新陈融通时遣邓御史乎曰然二公喜相谓曰古称迂儒偾事非儒之偾儒而迂之偾也迂必泥泥必钝钝敏反也泥通反也斯偾耳矣至受责与庸夫等耳台中人恒谓邓御史通邓御史敏其才识用之当有大过人者如今考其言果然世谓人难知人果难知哉盍书曰考上上乃符部上其绩于朝时朝廷方难江西行台之代诏选其可持节以往者二公又合谋曰江西赋出不加于全呉贡无包篚织皮珍竒之丽无齿革羽毛鱼盐磬具材木之富计其幅员不当川陜三之一而又无苗髳戎貊为之邉鄙瓯娄洼邪互为歉豊无赤地不毛之岁土绵力薄无飞鹰走犬弯强用长带劒之民宜其易之而反病之非以其俗之酣于嚚耶噫嚚不足以病人而人自病之也禹之治水也天下之大患销于行所无事而已庸人多事一方之嚚亦足病之悲夫台中人恒谓邓御史通邓御史敏业已试其端矣既通且敏尚何多事之有江西必邓御史行也明日乃以入请而同官刘公竒方为酒合羣寮乐二公之考称君也是命适下公竒大喜曰竒事也上且知君矣可书使吏持送史院予知君旧也留其事又为序以归之
　　邹氏防挽诗序
　　防挽诗一巻挽崇仁裕庵处士邹用明附以王孺人故题曰防挽云处士之子上舎怿持来示予予考其岁月成化十四年处士殁更十一年是为治元年孺人殁处士之殁于今十有八年孺人之殁于今为八年而诗又皆今之士大夫为之且非崇仁人也即崇仁当时哭其丧而临于圹者今其零落凋谢将十五于其间其存者未必能能者未必崛然兴思而为之诗也况距崇仁数千里之京师哉古人以喜不庆忧不吊为涂人涂人云者或面而不相名或名而不相知皆可以为涂人而非若此之相越且疏也以过于涂人之疏而为痛哭悲哀之言其为不情也亦甚矣而亦何贵哉予因谓怿曰宜毁此怿泣曰毁良是然而不毁亦有道也骥之行也一日而千里青蝇附于其尾亦一日而千里不然寻丈间营营一物而已矣今吾附吾亲于是安知不有骥也耶吾为亲佞也不知其他予恍然思其言甚质为之书其事
　　学古刘先生荣夀诗序
　　学古刘先生吾始不知其何如人或曰敬斋之子也敬斋之洁已近世来一人而已其判金华时体无完衣而寒之剧也温足以氄爇蒿加手于其上至不可忍则贷民之毳舄以行歴数置而霁裹而识之邮以畀其民而其守雄也辄与过阉抗抗至阉怒而搏互无少逊阉以闻逮至阙皇帝赫然南面清问之逆鳞之下无爽其初而亦自是不复归乡井先是母丧不能举女之不能归者三人身后有遗悲矣赖先生勤身节缩授徒取直日就补苴而丧之葬妹之归田庐之可生者亦既鞠育夫今乡进士御史君二人者嶷嶷然以长也而又自能起名乡书教武昌武进有成擢至翰林孔目年未六十而归又二十年乃以御史之贵为封君与王孺人偕荣于燕闲归宿之境明年年八十矣尚无恙也日犹课诸孙以燕翼刘氏于无穷呜呼敬斋之盛盛矣然于刘氏若无预也而刘氏微先生将不为编氓乎不可得也御史同予丁未进士入翰林为庶吉士先生自家以十咏抵御史属予和予览其体裁类杜甚爱之又闻其深自秘重不轻以畀人意气严毅不减父风其不蹈父之轨者葢其所遭之时不同而然耶抑亦天之所以福刘氏也刘世籍安成湖之最西境于京师为僻逺先生未封时御史按云南尝一便省之兹而再阅数月是为明年暮春之初又御史思归省庆时也先生雪髪绣衣晩荣而夀御史归乎乐也然其自所抱负终身局于支撑刘宗若斵而小之今已无及矣谁无追惟而郁郁者则其所倚重于御史独饱于其一归而已耶予知御史最深故不避而发此序之以为先生夀言而不文则珠玑烂然有以掩我亦固非以文为竞也
　　送杨君知新喻县序
