<!-- { "loadSidebar": true } -->
　　宋太祖禁永宁公主服贴绣铺翠襦及斥皇后称黄金装舆意在崇俭似矣而所云为天下守财之言予不得无鄙焉葢守者保而有之又聚而储之之谓也易曰何以守位曰仁何以聚人曰财传曰财散则民聚但闻守位未闻守财且欲聚民必当散财今曰为天下守之则民何以聚乎其意若曰为天下守财将以散之于民则何不曰守此财以与民亦见其以辞害义矣且措大之语非艺祖所云乎斯语也措大者流必咨嗟叹赏以为名谈而实不宜出诸天子之口有如马援守钱虏之诮耳予即位四十年之间凡两免天下正供一免天下漕粮而水旱蠲赈又不啻数千百万故直鄙艺祖之言而不愧若其已不知节俭滥赐近幸而弗博施黎庶者其视艺祖又相去逺矣











　　御制文二集巻三十一
　　钦定四库全书
　　御制文二集巻三十二
　　书事
　　己未嵗我
　　太祖大破明师于萨尔浒山之战书事
　　葢闻国之将兴必有祯祥然祯祥之赐由乎
　　天而致
　　天之赐则由乎人予小子于己未嵗我
　　太祖大破明师于萨尔浒之战益信此理之不爽也尔时草剏开基筚路蓝缕地之里未盈数千兵之众弗满数万惟是
　　父子君臣同心合力师直为壮荷
　　天之龙用能破明二十万之众每观
　　实録未尝不流涕动心思我
　　祖之勤劳而念当时诸臣之宣力也谨依
　　实录叙述其事如左
　　己未二月明帝命杨镐杜松刘綎等统兵二十万号四十万来攻左翼中路以杜松王宣赵梦麟张铨督兵六万由浑河出抚顺闗右翼中路以李如柏贺世贤阎鸣泰督兵六万由清河出鸦鹘闗左翼北路以马林麻岩潘宗颜督兵四万由开原合叶赫兵出三岔口右翼南路以刘綎康应干督兵四万合朝鲜兵出寛甸口期并趋我兴京三月朔我西路侦卒遥见火光驰告甫至而南路侦卒又以明兵逼境告我
　　太祖曰明兵之来信矣南路驻防之兵有五百即以此拒之明使我先见南路有兵者诱我兵而南也其由抚顺关西来者必大兵急宜拒战破此则他路兵不足患矣即于辰刻率大贝勒代善【后封礼亲王】及众贝勒大臣统城中兵出而令大贝勒前行时侦卒又以明兵出清河路来告大贝勒曰清河之界道途偪仄﨑岖兵未能骤至我兵惟先往抚顺以逆敌兵遂过扎喀闗与达尔汉侍衞扈尔汉【后授三等子世职】集兵以待
　　上之至时
　　四贝勒【即我　　太宗文皇帝】以祀事后至谓大贝勒曰界藩山上我筑城夫役在焉山虽险倘明之将帅不惜士卒奋力攻之防夫役奈何我兵宜急进以安夫役之心大贝勒等善是言下令军士尽擐甲日过午至太兰冈大贝勒及扈尔汉欲驻兵隠僻地以待敌
　　四贝勒艴然曰正宜耀兵列阵明示敌人壮我夫役士卒之胆俾并力以战何故令兵立隠僻地耶巴图鲁额亦都【后为一等大臣追封毅公】曰贝勒之言是也我兵当堂堂正正以向敌人遂督兵赴界藩对明兵营列阵而待初众贝勒兵未至我国防卫筑城夫役之兵仅四百人伏萨尔浒谷口伺明总兵杜松王宣赵梦麟之兵过谷口将半尾击之追至界藩渡口与筑城夫役合据界藩山之吉林崖杜松结营萨尔浒山而自引兵围吉林崖仰攻我兵我兵四百人率众夫役下击之一战而斩明兵百人时我国众贝勒甫至见明兵攻吉林崖者约二万人又一军列萨尔浒山巅遥为声势四大贝勒与诸将议曰吉林崖巅有防卫夫役之兵四百人急增千人助之俾登山驰下冲击而以右翼四旗兵夹攻之其萨尔浒山之兵则以左翼四旗兵当之遂遣兵千人往吉林崖上至问四大贝勒破敌策四大贝勒具以前议告上曰日暮矣且从汝等今分右翼四旗之二与左四旗兵合先破萨尔浒山所驻兵此兵破则界藩之众自丧胆矣再令右二旗兵遥望界藩明军俟我兵由吉林崖驰下冲击时并力以战是时我国近都城之兵乗善马者先至乗驽马者后至其数十里外者尚未至于是合六旗兵进攻萨尔浒山明兵驻营列阵发鎗礮我兵仰而射之奋力冲击不移时破其营垒死者相枕藉而所遣助吉林崖之兵自山驰下冲击右二旗兵渡河直前夹击明兵之在界藩山者短刃相接我兵纵横驰突无不一当百遂大破其众明总兵杜松王宣赵梦麟等皆殁于阵横尸亘山野血流成渠其旗帜器械及士卒死者蔽浑河而下如流凘焉追奔逐北二十余里至硕钦山时已昏军士沿途搜者又无数是夜明总兵马林兵营于尚间崖濬壕严斥堠鸣金鼔自卫我兵见之乗夜驰告于大贝勒翼旦大贝勒以三百余骑驰往马林兵方拔营行见大贝勒兵至回兵结方营环营濬壕三匝列火器俾习火器者立壕外继列骑兵以俟又潘宗顔一军距西三里外营斐芬山大贝勒见之使人驰告于上时我国逺路之兵亦陆续至与大贝勒兵合明左翼中路后营游击龚念遂李希泌统步骑万人驾大军持坚楯营于斡珲鄂谟地环营濬壕外列火器
　　上见之与
　　四贝勒率兵不满千人分其半下马步战明兵发火器拒敌
　　四贝勒引骑兵奋勇冲入我步兵遂斫其车破其楯明兵又大败龚念遂李希泌皆阵殁焉会大贝勒使人至知明兵巳营尚间崖
　　上不待
　　四贝勒兵急引侍从四五人往日中至其地见明兵四万人布阵成列
　　上趣令我军先据山巅向下搏击众兵方欲登山而马林营内之兵与壕外兵合
　　上曰是将与我战也我兵且勿登山宜下马步战令大贝勒往谕时左二旗兵下马者方四五十人明兵巳自西突至大贝勒代善言于
　　上曰兵已进矣即怒马迎战直入其阵二贝勒阿敏三贝勒莽古尔泰与众台吉等各鼔勇奋进两军搏战遂败明兵斩首捕卤过当方战时我六旗兵见之不及布列成阵人自为战前后弗相待纵马飞驰直偪明营明兵发鸟鎗巨礮我兵冲突纵击飞矢利刃所向无前明兵不能支又大败遁走我兵乗胜追击明副将麻岩及大小将士皆阵没总兵马林仅以身免灭迹扫尘案角陇种尚间崖下河水为之尽赤
　　上复集军士驰往斐芬山攻开原道潘宗颜兵令我兵之半下马仰山而攻宗颜兵约万人以楯遮蔽连发火器我兵突入摧其楯遂破之宗颜全军尽没时叶赫贝勒锦台什布扬古欲助明与潘宗颜合其兵甫至开原中固城闻明兵败大惊而遁是时我军既击破明二路兵
　　上乃收全军至固勒班地方驻营而明总兵刘綎李如柏等由南路进者已近逼兴京侦卒驰告
　　上遂命扈尔汉先率兵千人往御翼旦
　　上复命二贝勒阿敏率兵二千继之
　　上率众贝勒大臣还军至界藩行凯旋礼刲八牛祭纛告
　　天大贝勒代善请曰吾先归从二十骑防行探信祀毕上徐来
　　上许诺三贝勒莽古尔泰亦相继行
　　四贝勒驰至
　　上前请与俱往
　　上曰汝兄微行往探汝随吾后行
　　四贝勒曰兄独往吾留此未安也遂亦行日暮大贝勒回至兴京入宫则
　　皇后内庭等见大贝勒至亟问御敌策大贝勒曰抚顺开原二路敌兵已破诛戮且尽南来兵已遣将往御我待
　　父皇命当即往破之于是大贝勒复出城迎
　　上于大屯之野
　　上自界藩启行至兴京平明命大贝勒三贝勒
　　四贝勒统军士御刘綎而留兵四千于都城待李如柏贺世贤等之兵初刘綎兵出寛甸进栋鄂路我居民避匿深山茂林中刘綎悉焚其栅寨杀其孱弱佐领托保额尔讷额赫率驻防五百人迎敌刘綎兵围之数重额尔讷额赫死之并伤我卒五十人托保引余兵与扈尔汉军合扈尔汉伏兵山隘以待巳刻大贝勒及三贝勒四贝勒引兵甫出瓦尔喀什窝集时刘綎所率精鋭二万先遣万人前掠将趋登阿布达哩冈布阵大贝勒欲引兵先登驰下击之
　　四贝勒曰兄统大兵留此相机为援吾先督兵登冈自上下击之大贝勒曰善吾引左翼兵出其西汝引右翼兵登山俾将士下击汝立后督视勿违吾言辄轻身入也
　　四贝勒遂率右翼兵往先引精骑三十人超出众军前自山驰下奋击之兵刃交接战甚酣后军随至冲突而入大贝勒又率左翼兵自山之西至夹攻之明兵大溃四贝勒乗胜追击与刘綎后队两营兵遇綎仓卒不及阵
　　四贝勒纵兵奋击殱其两营兵万人刘綎战死是时明海盖道康应干步兵合朝鲜兵营于富察之野其兵执筤筅长鎗被藤甲皮甲朝鲜兵被纸甲其胄以栁条为之火器层叠列待
　　四贝勒既破刘綎兵方驻军众贝勒皆至遂复督兵攻应干明兵及朝鲜兵敌发火器忽大风骤作走石扬沙烟尘反扑敌营昏防昼晦我军乗之飞矢雨发又大破之其兵二万人殱焉应干遁去先是二贝勒阿敏扈尔汉前行遇明游击乔一琦兵击败之一琦收残卒奔朝鲜都元帅姜功烈营时功烈据固拉库崖众贝勒复整兵逐一琦遂攻朝鲜营功烈知明兵败大惊遂按兵偃旗帜遣通事执旗来告曰此来非吾愿也昔倭侵我国据我城郭夺我疆土急难之时赖明助我获退倭兵今以报徳之故奉调至此尔抚我我当归附且我兵之在明行间者已被尔杀此营中皆髙丽兵也明兵逃匿于我者止游击一人及所从军士而已当执之以献四大贝勒定议乃曰尔等降先令主将来否则必战功烈复遣使来告曰吾若今夕即往恐军乱逃窜其令副元帅先往宿贝勒营以示信诘朝吾率众降遂尽执明兵掷于山下付我明游击乔一琦自缢死于是朝鲜副元帅先诣众贝勒降翼日姜功烈率兵五千下山降众贝勒宴劳之送功烈及所部将士先诣都城
　　上御殿朝鲜都元帅姜功烈及副元帅等匍匐谒见上优以宾礼数赐宴厚遇之士卒悉留豢养四大贝勒既殱南路明兵四万人我军驻三日籍其俘获人马辎重铠仗而还是役也明以倾国之兵云集辽沈又招合朝鲜叶赫分路来侵五日之间悉被我军诛灭其宿将猛士暴骸骨于外士卒死者不啻十余万我军邀天佑助以少击众无不摧坚挫鋭迅奏肤功策勲按籍我士卒仅损二百人自古克敌制胜未有若斯之神者也时明经畧杨镐驻沈阳闻三路兵败大惊急檄总兵李如柏副将贺世贤等回兵如柏等自呼兰路遁归我哨兵二十人见之据山上鸣螺系防弓弰挥之作招集大兵状已而呼噪下击杀四十人获马五十匹明兵夺路而逃相蹂践死者复千余人庚寅大军还至都城上顾众贝勒大臣曰明以二十万众号四十七万分四路并力来战今我不逾时破之遂获全胜各国闻之若谓我分兵拒敌则称我兵众若谓我往来杀则服我兵强传闻四方孰不慑我军威者哉呜呼由是一战而明之国势益削我之武烈益扬遂乃克辽东取沈阳王基开帝业定夫岂易乎允因我
　　太祖求是于
　　天复讐乎
　　祖同兄弟子侄之众率股肱心膂之臣
　　亲冐矢石授方畧一时
　　圣嗣贤臣抒劳效悃用成鸿勲我大清亿万年丕丕基实肇乎此予小子披读
　　实录未尝不起敬起慕起悲媿未能及其时以承训抒力于行间马上也夫我
　　祖如此勤劳所得之天下子若孙覩此战迹而不思所以永
　　天命绵帝图兢兢业业治国安民凛惟休惟恤之诫存监夏监殷之心则亦非予子孙而已尔此予覩萨尔浒之战所由书事也此予因
　　实录尊藏人弗易见而特书其事以示我大清亿万年子孙臣庶期共勉以无忘
　　祖宗开创之艰难也










　　御制文二集巻三十二
　　钦定四库全书
　　御制文二集巻三十三
　　书事
　　书中庸九经敬大臣义
