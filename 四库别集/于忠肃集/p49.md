<!-- { "loadSidebar": true } -->
　　兵部为陈言备边事兵科抄出本科给事中黄仕■〈亻嶲〉题窃见中国土地虽是无穷而其财赋所出亦自有限原其所由天惟生此以供朝廷及百官俸禄之需初非期有边外劳费之耗是边外本供费所不载而百姓实国家所宜恤以培植邦本为供应之具而已今者边庭乞和谲诈莫测必以还我上皇则兵备不约而解珍物不求而得府库不刼而虚民力不用而弊国税不攻而靡观上皇归时彼使未起而运粮之卒即各遣归各边见其散军而戒严之意不无十缓三四非堕缓兵之计欤见其和成兵缓大起无厌之求今日求某物与之明日求某物亦与之今年遣使增数百明年遣使增数千及其久也多而无数使轺往来络绎不絶又其久也求之既屡待之必厌欲不应之恐自坏和好其短在我以召祸衅欲曲意应之诚以府库之财有限民之膏脂枯竭又恐乘我不虞以启一旦袭虚之患至于不可磨灭访得去岁额森大同敌杀之际其巴延特穆尔亲与总兵官石亨打话言累年我使来贡求金银铜钱等器织金蟒龙等衣寳石珍珠等物俱不见与是以兴兵远来盖求物不得遂致入侵则将少有厌忽之心必致入侵可知臣询侍郎赵荣等言托克托布哈固不见有南侵之意至于额森奸雄黠狡则有莫测之机观其即今遣使至于数千拆墙强入略无忌惮皆恃去岁土木之利逼城之敌气骄志满纵横自如盖以兴兵南来狃于多胜未遭我军敌杀之苦痛挫狠戾之气顺之则和拂之则敌况西北诸畨今已蚁附而今所求器物又皆帝王之具阴谋不轨意已明甚岂可信其必和以为久安长治之计哉伏望圣上念祖宗创业艰难今日守成不易劳心焦思兢业图理毋以土木而寒其心毋以逼城而危其意推原所由皆因权奸所误非区区侵侮之力乃能至此然好生恶杀贵人贱畜天之心也人之愿也今彼掠我军民不啻草芥粪土无分贵贱牧马厂羊饿死不知其数因而遭虐疾病者亦不知其数是乖天之心也拂人之性也故曰天作孽犹可违自作孽不可逭今彼残虐天民自作其孽莫此为甚是自干天诛天又将假手于我陛下以殄灭之昔我太祖高皇帝奉天之罚师至应昌太宗文皇帝肃将天威亲抵沙漠皆不闻彼以犷悍而能御我今皇天上帝以中兴之运付之陛下正犹天命太祖太宗之时也况天之所助者顺人之所助者信陛下惟能修德勤政顺天信人则天自顺乎我人自信乎我彼虽犷悍岂不足以削平以享无疆太平之治且和可暂而不可久利于彼而不利于我也昔有商之世鬼方跋扈而高宗讨之有周之时玁狁作慝而宣王逐之使鬼方玁狁可和而利于我则高宗宣王必先与之和而不烦士马之劳矣因其谲诈无定和不可恃故直举兵讨之以宁华夏延祚数百年二君至今称为中兴令主但即目以时观之彼势犹张我师尚弱姑勒兵以听之严备以俟之佯存和好以养锐蓄威待时雪耻然九重深邃下情难达边事内攻幽远莫知万机之暇乞御文华殿或进内阁儒臣或召元老硕辅少降天颜从容谘访或令口陈或具题帖陛下从而采择可否次第施行如京师天下根本军马几何士卒操法精致者何营则必赏其头目庶怠惰者自知警惧将臣素着谋勇者几人陛下从而亲书其姓名仓卒调用庶不失人某有将才淹在卒伍之下者拔之某事掊克隳我士卒之心者罪之京军贵多欲备调用今而数少设何法以增之军士日练本期克敌今而多怯行何计以锐之外敌分外之求难事之请从何长以处之西北诸畨闻风降附施何间以孤之威敌必先以其所畏宣府大同迤西一带京师紧关屏蔽急要骁勇谋将今朱谦谋勇不及杨洪而纪广慈柔郭登虽曰谋勇且久患风疾而裨将无闻今外敌所畏惟杨洪石亨父子然二人已总重兵在京固难轻动而杨俊石彪俱骁勇有谋合令协副朱谦郭登虽曰谋勇趂时设备庶免临时掣肘他如各边某无谋略徒拥将名久妨边务即别选能者以代之书云去邪勿疑是矣某怀智略久被忌抑一筹莫展即特命以伸之书曰任贤勿贰是矣某处将臣不智必致相激非国之福也陛下即以所记将臣领其事俾不智者知所畏惮矣某处兵寡而将勇为可托某处兵众而将怯之可忧某处卫堡不堪策应某处堪宜益兵添将相兼守把某处将帅头目剥削士卒相继逃窜边关空虚匿不以闻某处堪宜经理屯田未及议奏处置某处宜广蓄军饷节被管粮官员措置顚倒粮储有名无实某处武职鎭边年久精忠可褒奬以励廉污某处文职贪酷宜行体实劾去以安士卒又如各边年久文武官员猫鼠一家军士疲惫今后合每年宜遣谙晓边务大臣数人分行稽其弊端以凭赏罚如此一一谘访而处置之则边事无一而不举矣至于都司方面风宪守令等官向也廉今也贪而殃民某官虽曰能事其实暴不堪命某官虽曰忠厚其实罢软无益民事某官老迈不能举事而乃贪得不去某官掊敛以阿上官见留某官忠鲠以直事人见黜某官听政超异堪宜褒劝某官才堪大用久滞下僚凡军民有无利病四方有无休戚及今后亦合每年分遣廉明大臣询察以凭黜陟如此一一采择而举行之则内政亦无一不修矣边事内政既皆修举则将士勇奋坚如泰山民之供饷如子趋父昔宋用孟宗政金人不敢窥襄汉中国相司马辽人不敢犯北边今我之精择贤能养锐蓄威如此至若外敌敢肆无厌之求仍遣无数之使必发勑额森喻以祸福令各守分虽古者遣使彼此不过正副从者不过数人今后遣使不过百人以通和好倘过其数则其短在彼因而责之庶或守分不敢违约使若侵逼边境则必纵我锐兵奋其勇武大举剿杀痛挫锋锐彼势力自散计算自迷将奔遁无门退保无暇正如太祖太宗应昌沙漠之举也安敢窥我中原扰我疆场以损我士马哉由是戒饬边关无通彼使中国自中国外域自外域不惟莫测我之虚实以息衅端且亦得免边外之耗以固我邦本则将来太平景祚延至无穷又自陛下开之而其中兴功业之隆直与高宗宣王同一垂休无疆矣倘不此之图陛下惟广天地之量应无厌之欲臣恐彼以多事之请固不能一一遂欲不遂其欲必致交兵惟恐边力不支又或有如前日毁关逼城之患而我京军止足以自护而不能策应边关逼城止足以自守而不敢掣援京师甚至被阨所援而进退无路又或举我南北要区坐困我师虽有勤王义兵莫由内应又恐他盗亦闻风而起其郡县军卫亦被牵制不敢北望事至如此思欲走檄多方招募民兵则又有兵无将京师急欲调用则又有将无兵况民兵素不识戎募之虽多亦奚以为昔宋贼刘豫大募民兵七十万南侵至庐州等处一鼓败之北走原其所以皆由闲暇之时失于豫图方略早建事机故也书曰惟事事有备无患传曰凡事豫则立不豫则废又曰虽有智慧不如乘势惟愿陛下乘此暇时汲汲留意焉宗社幸甚天下幸甚具题本官于奉天门奉圣旨朕览其所说都是忧国保民之心户部兵部会官详看可行可止即便议拟停当来闻钦此钦遵会官看得奏称外敌额森等狃于多胜未遭我军敌杀今已蚁附所求器物皆帝王之具阴谋不轨意已甚明要发勑额森喻以祸福令各守分今后遣使不许过百若违约侵扰边境则必纵我锐兵大举剿杀一节臣等窃详额森自其父脱欢以来世受朝廷厚恩一旦诸部改虑侵扰边境进逼京畿震惊陵庙其为仇恨何可胜言额森自知罪恶稔盈人怨神怒及知我中国有备遣人纳欵和好如故皇上轸念苍生俯狥其情节次差来之人朝廷倍加赏劳迩者额森又遣恩克等二千六百余人到京进马皇上天日之明岂不知彼情谲诈所遣数多一则费我财用一则探我虚实但以彼既进贡而来亦难拒而不纳以此待遇之礼不废而防范之法亦未尝不愼今恩克等已还合无候额森再遣使到京请勑命其赍回晓谕额森自尔等革心悔过敬顺天道节遣使臣朝廷俱待以殊礼兹者恩克等若干人到京委实太多又况口外宣府怀来等处先因尔等侵扰所在人力艰难自今已后尔等当体念我祖宗待尔之厚诚为和好保全始终所遣使人多不可过百十人朝廷敷大信于天下必不渝盟致有怠慢候额森仍前差遣人众臣等另行议奏处置其奏要万机之暇乞御文华殿进内阁儒臣或元老硕辅从容谘访或令口陈或具题帖陛下采择可否次第施行一节查得近该南京工科给事中张云翰奏前事该礼部议拟覆奏节该奉圣旨今后各衙门如有军国重务得失的事面奏施行钦此钦遵已有前项奏奉钦依事理别有定夺其奏要令杨俊石彪协副朱谦郭登一节照得宣府见有总兵官抚宁伯朱谦叅将左都督纪广又有都督佥事董斌提督独石龙门等处江福守备万全右卫等处都指挥杨信守备怀来等处大同见有总兵官定襄伯郭登叅将都指挥潘兴及都督方善分守东路许贵分守西路及照今年自春初以来外敌不时攻围各该边城所在鎭守等官俱能竭力防守或出兵对敌况杨俊先充宣府叅将伊父昌平侯杨洪奏伊年幼无知富贵已极性资粗率语言轻躁非惟长恶不悛必误边方大事乞取赴京随操等因已蒙钦准将杨俊取回石彪充游击将军带领官兵往山西巡哨回京未久若将各官再行分差宣府大同非惟官多人少下情不堪尤恐节制不一人难遵守已后若紧急用人另行定夺其奏各边某无谋略徒拥将名某怀智略久被忌抑某处兵寡将勇可托某处兵众将怯可忧等项縁无指实合无行移宣府大同辽东陜西等处巡抚鎭守都御史侍郎及巡按监察御史令将彼处守臣勇怯兵备虚实城堡道路险夷粮饷器械多寡等项一应边务逐一用心体察谘访何人可存何人可去何者可以修复何者可以用工无废何处险要合当增兵守备何处偏僻不当多用军马何法可以实边何方可以御敌务要体覆详审处置允当上副朝廷下合舆论明白奏请以凭裁决其奏都司方面风宪守令等官某官贪而殃民某官罢软老迈某官忠鲠以直见黜某官德政超异等项合每年遣廉明大臣询察一节查得各都司方面守令等官节有钦奉诏勑行令各处巡抚风宪等官从实体察贤否奏请黜陟合再申明通行各处巡抚官巡按御史查照先前节奉诏书事例务要巡行所管地方将军卫有司官员从公体察贤否具实奏闻以凭定夺不许因循怠忽狥情作弊以致妨政害人不便具题景泰元年十二月初六日奉圣旨是钦此

