<!-- { "loadSidebar": true } -->
　　止足嘉言每念兹不应华髪叹归迟非关啓第夸三战直为营巢欠一枝盛放清风来北户细分鸣溜入西池【六弟池同用潠陜水】十年契濶多遗恨今日欣同仲氏篪
　　次韵玉汝弟乞致仕不允
　　人生大节在行藏七十归休有旧章红斾碧幢虽帝宠紫嵩清颍是吾乡老依莲社心冲寞梦绕榆关路杳茫何日安车解归鞅浊醪鸡黍晏东岗
　　寄谢师直
　　十年三退卧吾庐解组归来始定居数畆家园荒杞菊一池秋水拂龟鱼临花对月难忘酒咏古怀贤不废书更欲两忘真俗累逍遥常御白牛车
　　对雪偶成三颂呈芳公长老兼简收贵二上人【二见絶句】
　　谁识天公造化情珠楼玉殿一朝成色空无有何能辨陵坎髙低本自平定见乌鸡遭指注宁分皓鹤失鲜明可怜辛苦齐腰客不悟纷纷觌面呈
　　送芳公长老归法云
　　水际茅亭竹下庵清谈竟夕不知厌伽佗善巧何能继经藏幽深亦许觇额内珠存虽本有眼中金落复谁拈圆通到日如相问为道春来米价添
　　送崔朝请通判徐州
　　与君仍世接游从造次相敦徳义中善继家声名父子不追时好古人风防光岂受长绳系妙道才容一线通待得铃斋民讼简更将此理问厐公
　　送曽通直入京
　　敏学髙文俊茂身少年今见鲁公孙明心早得无生意清耳常闻有味言緑鸭陂中春纵棹芰荷池上雨移樽临分有赠非他物声利精忘道始存
　　呈诸先辈
　　谢事归来老白头杜门终日絶营求顾慙义礼非先得窃幸英豪许并游介寿又逢春酒熟贻诗常骇暗珠投自慙筋力难为礼不及低囘奉献詶
　　送尧夫知陈州
　　亮节金坚气玉温入登廊庙出藩垣谈经每尽先儒意议政居多长者言恩恤疲羸蠲重赋礼加耆耄屈常尊白头但祝公归早南陌东陂并短辕
　　与林大夫谢灵寿杖
　　万岁山中美木成【木生此山】古今灵寿得嘉名龙鳞未测他年化蜗角先从每节生【每节生四角】禅拟问来须便打醉思吟后不妨行使君有惠怜衰薾欲报慙非思清
　　送孙广
　　文才武略有家防懿行乡闾雅见推乗障讵能申逺业偃戈良喜遇清时风吹秀菊篱边发雨落黄榆塞下悲白首情怀何以慰从军早寄仲宣诗
　　和玉汝弟甘雨应祈
　　后稷明农佐有妫耻令世有一夫饥勤民事业能如古闵雨精诚必应时顿觉防凉生水际尚思余润浃天涯恤人自享宜君福【古人云是宜为君有恤人之心】小疾何须更祝厘【弟方苦痹疾】
　　六弟亲诣松楸时祭
　　上冡还家古所荣白头今日倍伤情怀今又出髙阳里夹道争防太守旌应念少游尝有语可能疎氏独髙明昔湖水色清堪濯毋使尘埃久汚缨
　　筵上遇雪赠人
　　前贤遇雪方乗兴何况雪飞欢兴时自古难并惟美景人生不饮是痴儿颠狂故态无先舞淡薄幽怀子独诗安得琼花更飘洒常令此物及蚩蚩
　　寄李公逹
　　早为书殿同游客尝贰侯藩共理臣流景又逢黄菊节狂懽犹记紫荆春【囘中山色】浮生几度花前饮【京师相遇每一饮】访旧多为柏下人闻説真乗得深趣暂抛珍御出埃尘
　　谢厚卿载酒见过
　　黄花池馆雨余清载酒亲迂太守旌交契早陪廊庙语賔欢曲尽里闾情【所招賔客皆某里中游旧】尊前白髪时间乐烛下红妆分外明今日始谙闲气味十年枉却叹劳生
　　和二首
　　壮岁希髙事独清介然何意慕三旌无邪每奉先儒戒有犯常存狷者情任重股肱慙暗弱老全骸骨頼休明非因大斾闲来往仲蔚蓬蒿绕舍生
　　应为开门近太清故携歌管逐双旌酒逢欢后宁论量语到真时不属情木叶吟风千籁作菊丛含雨万珠明知公几案常丰暇诗思如泉日夜生
　　谢李公达惠诗答
　　功名无得得闲身位列东朝愧汉臣【二疎皆传】空性屡捞潭底月浮名记禁中春知音罕遇忘言士絶学常思过量人莫取无心心外道此心生处即为尘
　　次韵和厚卿答防之
　　秉节当官号直清非招不往为【仄】虞旌书闻玉座光儒效任久琳宫长道情老纵笔锋尤壮健醉评花艳益精明吾人岂是蓬蒿士黙黙拘挛过一生
　　和防之
　　风骚宿将勇于行白日堂堂整斾旌再鼓未甘衰战气千毫犹可奉诗情忘机始验朋欢浃受恶方知酒令明了得本来常寂灭一尘何足累无生
　　赠卞大夫
　　链得朱顔老不衰归来三径有余资青林蔽日深开第翠竹生寒宻映池明月泛觞频度曲华灯照序未收棋白头黙坐公毋怪独爱泉声入夜时
　　从厚卿乞移水仙花
　　翠叶亭亭出素房逺分竒艶自襄阳【此花折置水中月余不悴】琴髙【水仙名】住处元依水青女冬来不怕霜【冬月方开】异土花蹊惊独秀同时梅援失幽香当年曾効封培力应许移根近北堂
　　谢到水仙二本
　　黄中秀外干虚通【此花黄白中黄茎干虚通如葱本生武当山谷中士人谓之天葱】乃喜佳名近帝聪宻叶暗传深夜露残花犹及早春风拒霜已失芙蓉艶出水难留菡萏红多谢使君怜寂寞许教绰约伴仙翁
　　送孙通直
　　白首归来养性情同时流辈尽雕零忘怀物外思游好访旧樽前得典刑【君笑儿声音甚类防井】霜月醉留湖榭白雪风吟度陇山青斯民利病君多识好奉新书谒帝庭
　　和杜七学士见寄
　　谋猷久恨辜明主骸骨终防赐老臣絶口敢论当世事放怀重老故园春闲寻物外忘言客喜遇杯中得趣人能作新诗仍寄我知君心不在埃尘
　　会防之诸君
　　开斋坐阅岁华空乐与贤豪燕喜同清影屡移松桂月和声频送管弦风逺于籍外追歌妓恨不樽前作醉翁况近始郊多废事共迎萧露入中
　　观安公亭戯呈观文主人
　　十五年来此地行白头重到不胜情寒梅未放黄金蘂氷绽初流碧玉声憔悴霜松如有诉【庵前一松枯悴辄呼园吏汲水灌之】纷披风竹似相迎红裙散后歌音絶海鹤堦前时一鸣
　　招王防之
　　龙图老学士腰痛比如何久阕新诗和应寻曲旧歌梅红轻绽蕚池緑细生波欲与君同醉春风试舞罗
　　和曽通判招饮后见贻
　　竹际松间构小堂髙眠客榻燕华觞每询浊酒频加酿不问余金几在囊自愧效陶无好语敢烦凌杜发新章庆门又喜亲才子借借声华满士乡
　　次韵玉汝
　　浮生难得是华颠美景能并属禁烟况值公庭多暇日且欣农畆兆丰年曽裁酒量容杯斚谓品歌声被管弦莫道老人无气力能排万事付陶然
　　和曽令绰资政西湖见贻
　　虎节尝三换琳宫亦来白添新鬂髪红识旧亭台酒为迎寒好花应趂暖栽但愁衰谢意未到已思回
　　同芳公上人逰湖
　　晴阳溢目尽光华乗兴闲来歩径沙水满不知新获稻霜严犹放后凋花传心宻处宁离妄着眼髙时亦是邪竟日清谈何所得鱼沉鹭起各归家
　　和公美以诸家会集所赋诗
　　道在何非乐官闲不近权过从只闾里真率易盘筵捉麈躬千圣御杯慕八仙清欢垂老得佳句即时传玉醴初醇日琼花欲坠天谁能于此际华髪问流年
　　送忠玉提刑还朝
　　十五年前相遇地白头还喜一樽同从容笑貌防君老欵宻情期似乃翁别席俯迎篱菊秀全家看尽渚莲红【移居展江亭】临分不用言为赠奕世忠臣自祖风
　　和微之【范尧夫相公卞大夫在坐】
　　早接忠贤论常钦古学风何期华髪后更得緑樽同逺水秋光外髙亭夕照中芡盘凋晩翠菊艶夺春红【桃菊盛开】歌放聊娱老谈精本代工欢余笑张翰迢逓想江东【賔主四人并家颍昌】
　　寓展江亭谢尧夫寄酒及花
　　措枉我先违陛石均劳公亦下堤沙已欣晩岁逢良友更喜髙秋见好花旨酒芳新来似水危亭清絶至如家三杯举白歌相和忘却风前两髩华
　　予招賔和微之
　　恩予琳宫庇病身闲中得近酒杯频偶成五老追前会【予与防之四君年七十以上】仍喜三公作主賔【尧夫罢相偃藩犹黒头】欢兴到来歌自发吝情消尽语皆真时人不用惊疎放同是羲皇以上人
　　和防之尧夫作会
　　燕豆何频设归鞍夜屡阑敢言挥麈倦惟怯釂觞难就暖歌筵密慿髙绘境寛未甘闲处卧犹学少时欢浮蚁凌山玉飞花掩袖纨【雪赋云纨袖慙冶】幸同诸老醉击壤颂安安
　　予会賔答防之惠诗
　　官冷身闲百不营一时髙会得耆英杯心酒气兼香重池面水华共月清铁骑忽从弦上出水龙争向笛中鸣白头学士耽禅习未免诗魔搅道情
　　陪范尧夫之北第饮彛叟新堂
　　光禄新堂指顾成非奢非俭称髙情春风为我开朱户晴日从公驻彩旌庭下早梅惊喜客门前垂柳欲啼莺追攀梦境终何得识取家乡旧路行
　　寄庆州徳孺待制
　　常爱公家好弟兄忠言直道友于情心期光禄朝中驾目断将军塞上旌埤堄髙风囘过雁琵琶宵寂语流莺共欣出处非它辙报国诚身各自行
　　灯夕次韵答微之
　　白首还家再遇春每将管乐脾神况逢旧相分藩契仍喜闲官脱世纷灯散异光全作昼歌翻新调欲留云归时絶景醒余醉极望银蟾照玉尘
　　寄郑州曽资政
　　鲁公旌斾镇兹邦曽奉樽罍佚老堂彩服过庭闻政术缁衣传世见诗章閗龙门外波光緑集鳯台边栁色黄应感归欤形丽唱故园春草满池塘
　　答李正议见贻
　　如公举世几何人八十年龄自在身处俗不绕诸有相持心肯受一微尘逢僧便出衣中宝待士多陈席上珍火宅未须生厌苦不离当处岂非神
　　和尧夫思湖上秋时见寄
　　落尽芙蕖十顷红败荷衰艸满秋风夷犹画鹢来天外嘹唳惊鸿入镜中亭榭成如待我樽罍开处便思翁粗官岂得君留滞府第深严合在东
　　答唐州郑郎
　　先帝宫藩昔曵裾便将狂直许倾舒制分内外常更掌省列东西亦预除敢以功名为巳任自知谋议与时疏归来粗足生生计幸免乡邻厌乞诸
　　答外孙杨承务
　　享厚功微每愧顔辞荣聊企汉疏贤居民未覩黄公化过客空疑绛老年适用每慙手伎全生真赖马蹄篇从今风月知无负鸭子陂中有钓舡
　　答张念五
　　浮云名宦祗劳人解组归来径杜门继世命官聨六傅传家与子及诸孙圣贤相对书千帙闾里交欢酒一樽荷芰满湖秋气早待君方驾践诚言【昆仲屡约逰湖竟不至今兹恐是诚言也】
　　范奉议作西江月劝酒
　　故里亲交半柏城坐中牢落似明星雨多秋草荒三迳零重寒花坼万铃闲后并和诗笔废兴来未放酒杯停樽前一曲西江月犹识当年旧典刑
　　请防之饮
　　句解章通字字安书成进御九重观更加亲切从新诏却得髙闲是旧官禁阁不忧连夜直好山应许老年看菊香酒熟身无事且尽樽前一笑欢
　　桃花承露红
　　蕣英憔悴藕花零篱下红芳特地荣妍丽顿添秋气象欢娱潜动老心情武陵溪上分颜色洛水园中得号名【洛水牡丹有名承露红者】为此径须判一醉缓调丝管促飞觥
　　招致仕诸君饮
　　闲里髙官物外身追欢髙会及良辰菊含晓露精神健酒入凉天气味醇双管龙吟清彻汉四莺语巧囘春樽前不用存形迹同是乡闾白髪人
　　和厚卿值风阻游范园
　　光禄名园惨淡中十年樽酒与谁同有秋方毕随轩雨未节俄惊落帽风坐想池塘生碧草独行堦砌惜芳丛阳春絶唱知难和白首空搔两髩蓬
　　和曾通直
