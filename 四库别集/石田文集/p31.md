<!-- { "loadSidebar": true } -->
　　桐栢之水发为淮东行五百里合浉潢山谷诸流左盘右纡环绕山麓其南有州曰光平衍而萆茂民勤而俗朴故赠都尉开封郡伯浚仪马公实尝监焉公之子祖常少贱而服田于野以给饘粥乡之人思慕郡伯之政念其子之能劳而将去也乃为之卜里中地亟其乗屋而俾就家屋之侧有崇丘可六七丈溪水旁折而出岸碕之上嘉树苞竹荟蔚蔽亏前为木梁縁溪而行周垣悉编菅苇门屋覆之以茨嵗时里隣酒食徃来牛种田器更相贳贷寒冬不耕其父老各率子若孙持书笈来问孝经论语孔子之説其耕之土虽硗瘠寡殖不如江湖之沃饶然犹愈于无业也祖常者因乐而居焉于是名其屋曰石田山房且自为记与图以属当世能言之士请为赋诗异日使淮南人歌之













　　石田文集附録
