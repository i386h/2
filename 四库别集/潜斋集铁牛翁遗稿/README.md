<!-- { "loadSidebar": true } -->
　　钦定四库全书　　　　　集部四
　　潜斋文集附铁牛翁遗稿一巻别集类三【宋】
　　提要
　　【臣】等谨按潜斋文集十一巻宋何梦桂撰梦桂字岩叟别号潜斋淳安人咸淳元年进士官至大理寺卿引疾去筑室小酉源宋亡后隠居不仕元至元中屡召不起终老于家此集凡遗诗三巻词及小试策一巻杂文七巻诗颇学白居易体殊不擅长王士祯池北偶谈以酸腐庸下诋之则似乎已甚文则颇援引证佐博辨自喜之意明成化中其八世孙淳访得旧印本于同邑汪廷贵家校正刋行后其逺孙之论等又为重刋考元盛如梓庶斋老学丛谈载梦桂送留梦炎一诗曰昆明灰劫化尘缁梦觉功名黍一炊钟子未甘南操改庾公空作北朝悲归来眠里吴山在别后心期浙水知白髪门生羞未死青山留得裹遗诗盖梦桂为梦炎所取士故是诗有王炎午生祭文天祥意而是集不载则其散佚亦多矣末附鐡牛翁稿一卷鐡牛翁名景福字介之梦桂族孙元时不仕存诗四十余首赋一首诗颇竒伟气格在梦桂上云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀







　　钦定四库全书
　　濳斋集卷一　　　　　　宋　何梦桂　撰五言古诗
　　上崔中丞古意二首
　　明月堕我檐白云生我屋明发起振衣出户聊踯躅青冥下輶轩皇华照幽谷乾坤散清气固不在恶木岩岩南山石上有孤生竹结根不择地天地聊自足巻耳不盈筐绿刍不盈掬愿言勿采采留此媚幽独
　　赠方星翁
　　忆别二十年再见惊莽渺黔髪上星霜红顔化枯槁隔世或相逢往事漫不攷季子舌尚存长卿心未老妙算出星躔穷搜入防窅病质愧衰迟髙论惊絶倒天地两无情大化长浩浩逝者如川流朝露溘春草行行重行行贞名以为寳
　　入夏初晴
　　屏翳盗天权丰隆据天宇沴隂抗六阳入夏苦旬雨炼石无娲皇天漏谁与补羲和驾赤轮倐覩朝旭吐泥虫起踯躅淖羽鼓掀舞倚杖拟郊行脱屣始出戸喜气薄林峦生意溢蘅杜天公本无心造物谁实主今昔倐变化隂晴孰吹煦我欲呌苍苍叩阍挝天鼔苍生在巅崖何时脱辛苦
　　赠唐乐天星翁
　　有客傲今世去古见是人得姓遗唐谱自号乐天民毋乃香山老重来现后身问君何能解满口谈天星术髙价难酬索诗抵千金我政坐诗穷敢以穷累君君谓穷不忧诗赋乐我贫不见石友死锦防不敛形不见邓侯饿铜山化为尘命固受于天谁能跃陶钧外物不可必吾巳反吾真君看世上儿疾走方纭纭
　　送自然子夏徳甫
　　子以自然名诘我自然理至理本无言有言已非是畏佳时怒号厉风从何起晚得复怒生春雨果谁使使然与不然万化谁与纪君诘我不知不如两忘巳君苟未忘言请问柱下史
　　送天约子胡子春
　　世人方熈熈我独处落落世人方昭昭我独混浊浊我行世固疑世弃我自乐马蹄践霜雪宁期受刻雒彘尻登俎豆何如食糟粕不知帝悬解甘受人犍韄囬首观环中乾坤本寥廓
　　赠天游子潘知非
　　浩浩天上水悠悠天际云静观万物化谁使之芸芸吾道在宇宙与物同涬溟牛马谁毁誉龙蠖自屈伸浮游寄一世傥然忘我人究竟弗可诘与子俱愚芚
　　赠天台陈道人
　　山中老希夷长抱白云睡睡觉呼蹇驴悠然出山去道上忽相逢为问天下事长笑不复言不言有深意苍生在巅崖感此泪如雨
　　方钓隐挟星学求诗且业医
　　骈拇不碍履枝指不害持两者各自适意其天所为决之足反蹇龁之手反萎万物固有命劝君休说医
　　赠杨古澹【名融武强人】
　　南山有岑楼岑楼髙落星娟娟楼上女悠悠抚朱绳髙年猗兰操翻作长短清世无千古人惟遗千古心心长韵愈远疏越难可闻曲尽无人听月髙风满城
　　和徐院唐佐见寄七首
　　苒苒岁月晚悠悠美人思皎皎在天月娟娟落水涯相思何所寄日莫折琼枝衰鸿趐翎短苦为稻粱縻愿言化为云长与龙相随
　　白云古树杪下有山人家与君曾读易探索入圣涯盘桓坐白石汲泉烧鼎茶至今山中儿羡我两客嘉客去不复来屋上凝朝霞有时抚孤琴猿鹤听无哗何当赋招隐共驾青牛车
　　月冷岸葭苍风劲山木震捣砧谁家妇声急心绪紊为问声何哀声声怨时运何许从英皇苍梧呌虞舜孟冬寒气至蟋蟀入床下我早索衣裘妇尚系裙布时序倐改变凄惨感霜露姑老逺行役鞠子谁乳哺夜半山壑移人生况旅寓伤心重伤心江空歳华暮
　　南山有髙楼青云可俯践楼上有佳人当年惯识面忽觉在他乡绰约思目见緑绮无知音心长曲未遍青云在山头将去还复恋人生不如云欲见万里逺恃有青铜镜与君各分半忽来双鲤鱼白璧何足羡
　　望有玉山果细实如房蜂世味羞桃李弃此盘盎中肤顽味更澁仅能杀三虫赖以着微绩始袭炎帝封不意得君采致身愿相从
　　人怀千歳忧常苦百年速千歳与百年黄泉总相逐漆园何诞妄养生托縁督邯郸非茫梦觉惊黍熟生死如彼何爱恶亦徒欲俛仰宇宙间吾姑抱吾独
　　和卢可庵悲秋十首
　　秋风来庭际奄忽老蓐收夜寒耿无寐起坐焚膏油孤灯照我影对坐自倡酬偈参意未竟参横转西楼秋风来髙楼楼上栋云飞登楼杳西望隂隂天云垂天阔无极游子去不归不归在何许意采南山芝秋风来户牖出户天地寛俯仰何局蹐天地犹盘盘况复中间人机险一黄闲毋怀千歳忧且尽百年欢秋风来木末忽忽吹晚晴木落雁南归呖呖多悲声少壮老复至歳月方遄奔我欲歌秋风愁听箫鼔鸣秋风来万壑蜴蜥吐氷雹雷吼弹丸飞四海沍隂浊谁能弯天弧与我一矢落奈何山岳移囬头巳非昨【氷雹事出夷坚志坡诗有能御渠水作氷雹之句云】
　　秋风来岩谷万窍生寂虚畏佳忽怒号披拂其谁居天地等一马逝者无停车君看郭外塜荒丘无人锄秋风来江臯槌鼓谁载酒徒羡谪仙人百篇醉一斗将军告身在尚可易醇酎万事休皱睂一笑且开口秋风来天河天河浅且清天孙抚机杼终日织不成自从夫君去听尽金鸡鸣妾身倘未死妾心百炼精秋风来大地万里成丘墟床头何所有惟有一巻书曳縰朗长诵环堵乐有余自笑饭颗山少陵真腐儒秋风来太虚逍遥浮大庭吾身与天地等如水上萍防丸闲往来意行还微吟吟尽无人听惟遗空外音
　　上夹谷书隠先生六首
　　堪舆渺无极俯仰慨古初皇风战涿鹿草野伤血涂勲华袭文明不肯私均朱誓命纉王业侵伐纷霸图春秋二百祀已矣吾道孤天不生夫子民极谁其扶
　　反袂叹麟折过门伤凤衰奠楹不复作世丧礼乐隳世丧道不丧文岂不在兹千载而有人三代犹可追吾闻夹谷翁文献尚有遗斯世微斯人皇皇吾安归
　　锦峯有使星光芒夜烛天闻道绣衣来上应此星躔儿童争迎拜不敢持一钱一钱不足云爱心重畱连輙持一盂水滴滴钓台前
　　衣冠堕涂炭血肉膏斤斧喜闻使车来犹歌来何暮苍生在颠崖惟恐隔风雨谁为埋车轮浑家白云住下有羊裘翁清风清万古
　　平生学屠龙终乃成履豨国亡身未殡戮死竟何如衣带日以缓鬓髪日以踈晨风怀苦心不能髙奋飞独抱三圣易终焉老吾庐
　　骥老不适用狐首复何几身名与世隔谁以告彼姝衷肠逺难诉载诉出户衣出户亦不辞疑我故歩非袖中怀緑绮自伤知音稀为君试一弹霑襟涕涟濡
　　拟古五首
　　木落不离根菊槁不离枝人怀父母心岂愿生别离皇路謇幽蔽民用婴百罹南枝栖越鸟忍逐北风飞北风藐万里分此无回期骨朽化为尘防魄将南归
　　生为结髪婚死为同穴鬼岂意氷上缘沦没隔万里半镜随尘沙嫁衣在巾笥红丝倘未絶白首尚归止心随碣石云泪落铜盘水云飞防南来水流还北注此生不可期心期朂来世
　　万马萧萧来万矢的的鸣蛾眉逐羁馽泪尽眦血零偷生愧夫天宁死化鬼燐昭质誓不汚九死志靡征红玉随劔光晶荧贯列星遗胔塟蝼蚁冡墓髙娲陵
　　封狼藐万里风雪饶隂山地荒走蛇豕俘絷去不还髙门谁氏子受驱牧猳犍去时纨袴敝氊毳不蔽寒夜夜望北斗不逐南箕旋父母生我初拊我掌股间岂意越在兹抚身空自怜
　　杞国天柱倾哀我鞠子疚苍鵞飞冲天妖星大如斗帘下玉床移山摧石鳌负河南吊遗黎原野骨未朽北邙望孤陵古木呌猿狖朔风吹尘沙天寒薄翠袖南云山万重去去莫回首
　　岳帅寄烈女古意和韵答之【降笔】
　　一琴久弦絶孤操谁与同罗帏长白髪燕子楼已空夫君邈万里目断随防鸿鸿飞不南来乱鸟啼朔风宁死化为石石上生虬松
　　赋风花
　　化浩无极岂为万物私燕坐观物化荣悴故有时春林着寒葩犹记去年枝日暮还复殒委运不可羁天机自髙下时命非所知变化纷万感逝者长如斯谁能渺独立终古以为期
　　大钧播万物静观自森着倐见朝华荣夕陨亦何遽升沈信天机髙下两无据世眼空纷籍往事逐飞絮今年花上枝去年花落处开落无常期年来复年去
　　雪楼程御史次方山房韵见寄用韵答赋三首
　　万物委桥运逝水无囬波美人渺何许道逺空寤歌愿言结瑶佩乘虬下阳阿阳阿有瑶草为我起宿疴行行望髙台日暮将奈何
　　青楼有蛾眉翳袖独处日暮赋摽梅愧我求彼士谁家操孤鸾感此中夜起明河落天西玉绳低欲轾结言借媒劳恩重报无地明珠在罗襦谁能谅心事
　　思君隔山陂矢心誓白水防蚿各自怜人生贵适意马头黄金羁不易牛背睡白髪难再百子空自许南山或可移愚公有孙子堪舆浩无穷俯仰一寤寐
　　逺游丞樵隠王徳甫寄诗輙和二章以谢
　　白日过驹隙髪成衰翁陞天无八翼苦志怀晨风晨风不可企下界尘防蒙去去藐八极安能离彀中为马或为牛吾将安适从
　　宿昔梦见君晨起得诗册诗中意如何闵我逺行役上言久别离下言长寤擗世无鲁阳戈谁能逥白日白髪一夜生为君隐陫侧
　　和夹谷书隐先生寄题蛟峯石峡书院三十韵
　　堪舆运化万物品彚分狉狉鹿豕羣中有五色麟圣哲不出世郊囿可能驯粤从光岳分鸿灵咸纠纷征役石渐渐战伐车辚辚诗亡春秋作三叹悲圣人西狩折其足反袂那能闻而况千载下遗轶巳絶尘木铎响不振安能此身亲防防晦暮夜髙燎谁炀晨纵横纷季子法律惨商君吾道成说辐君子叹伐轮时无郢人鼻谁运匠石斤世丧道未丧气盛化自神无道固耻谷有道亦耻贫蛟翁世耆俊皇华重诹询次公早识面次第以礼賔廼闻抗髙谊木石将终身云间有山峡刼火不得焚石间有书室雪迹犹未陈当路风诗书出此屋壁文青青集衿风勗尔小子勤斯道未坠地百世知所因苞栩成集鸨白茅尚包麕终期人臯稷相与帝华勲中立天地极再还风俗淳愿言放巢许使得老辕申吾为混沌氏抑为葛天民俯仰慨今古悠悠秋复春夜半舟壑移故者谁其新
　　寄谢夹谷书隐先生四十四韵
　　淳居浙尾去天为最逺自亲附以后绣斧所未尝至耳目亦所不及邑官吏毒民惟恐不至民号吁弗闻去年十二月县尹以催徴来诸乡挟猾吏悍卒以行所至大扰邑逸民何某具肴酒执贽以见尹怒弗出郊执系僇辱之于是按使夹谷相公书隠先生埋轮于锦峯绣岭间廉访所及委属官下邑归问迨春仲阅实赃状以闻议罪有差命下邑士民鼓舞更生某受恩隆郅輙赋诗四十四韵以谢修辞弗工姑寓衔结不忘之意云尔辞曰
