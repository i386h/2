<!-- { "loadSidebar": true } -->
　　南京出朝陽門東兩舍許大江之濱有勝地曰龍潭環龍潭之側有石屋有旗山有華麓有柳灣有花洞又有七星之山三江之口皆勝地也山可以遊可以牧水可以梁可以舟又有驛舍可以憩過使麗譙可以騁眺望有三茅君兄弟及王荊公遺跡可以嘅想古人又有道家禮斗之官可以游神於清淨而最勝者夜籟俱寂月上潮漲之際可以坐觀造化盈虗消息之機也大醫院判蔣君用文家於此樂於此析為十景既各為詩詠之及官于兩京兩京之搢紳君子亦皆為詠之誦其詩想其處盖使人樂之慕之而不能忘也詩既有序矣蔣君又属余序其後嗟夫天下佳山水何處不有則亦何處不可樂而常情得於此者必忘於彼矣龍潭金陵之區也吾居金陵二十年愛其民多秀俊惇尚文學而恥以力勝其俗男女不雜處盖吾嘗道荊楚以觀於故漢東諸侯之域今之北來也又涉淮除歷齊魯之郊矣而金陵之民俗吾固不能忘也然此其在下者耳我　國家龍興削平僣亂以安天下而然後天下之人皆得休飬生息以樂於泰和之世而實始定鼎乎是則於今瞻望橋陵於鍾山五雲之表而仰惟神功聖德如天地之盛大豈獨余與用文者之不忘凡天下之人孰能一日而忘也則余於序此詩安得不推其大而不能忘者言之哉謹書其卷後永樂壬寅十月朔序 

　　○送楊太常歸省詩序 

　　弘濟自舉進士入翰林已籍籍有賢名搢紳間太宗皇帝臨御之又明年建儲擇輔擢兼洗馬仁宗皇帝在位陞翰林學士再陞兼太常卿初開弘文閣於思善門之左簡文學之士五人日直其中職討論其第一人弘濟也弘濟時就中論事有禆益上嗣大統覽　先朝羣臣所上奏嘉弘濟之能直也親擢秘閣預機要士奇得共事焉士奇竊自念初以布衣被召入西掖時天下文學之士召至者二十餘人同稽古纂述之事而翰林之臣三人參領之忽忽廿五六年矣三人者今獨弘濟在二十餘人之尚在者士奇二三人耳以是恒相與親厚弘濟為人忠厚惻怛愛人以德凡所與處必輔之於道不肯苟且□徇盖非獨於余有切磨之益朋友資益之者盖多也弘濟有孝行處憂患困縶十年念母老不得朝夕侍也辛苦自力節縮日殆之費寓歸以助飬盖聞者皆動心焉幸復履亨洊膺委任未敢遽言其私而其中之惓惓若固未嘗已□既受誥命以其官贈祖考人封其母為太淑人□奏歸省既得請將行同官卿士相率相餞文明門外觴酌之次各賦詩道離別之意而謂余序之余曰士官至三品先九卿日在上左右得以所學論天下事又得推恩其親而朱衣象笏承懽婉愉用慰悅親顏於違闊之久如弘濟今日者何其榮也固人於上之大德其亦弘濟之賞太淑人之福有以迓承之歟宜以為弘濟賀又曰人之所尊君親一也自弘濟官侍近　先朝所以寵待之何如□□□□□□□上所以親用之何如弘濟素所自任又何如其肯久昵於私而後於公乎請以為弘濟祝弘濟起謝曰□子言漙猶將自奮矧子之篤我於義敢忘率承遂大第其說書之簡端 

　　○送陳賞序 

　　元有天下將百年吾邑之士登仕藉者十數姓而以科第顯者楊與陳也兩姓世以詩書行義相高又□□好不絕贑州路推官冢嗣潮州教授實先待制□子壻而余又陳之出也兩家中更亂離殘壞之餘□門大第莽然瓦礫之墟其子孫猶有不墜詩書故□者誠先德之遺矣教授公之孫前監察御史仲述博學清脩為名進士為御史十年聲譽表然其沒也□以為歛一子賞蚤喪母貧苦依飬於其叔十數歲能究知其父之為人刻志讀書勵行以求不辱十五挾冊往教南村北曈以謀葬其父自幼至長事其叔父母如父母處其從兄弟恭愛不異同產雖微利不以苟取雖周親行有不義未嘗妄處里之賢者固以賞為難不賢而□□賞於亦多矣賞皆不顧方孑孑走數百里求師而與焉弱冠遂選鄉貢於乎賞可謂難矣邑人之子弟不□論若吾兩家之子弟有如賞者乎今年賞會試禮部不偶而歸察其意無有所不懌吾不患賞之歸不能安乎貧賤也吾懼賞去此而畫焉夫吾兩姓之子弟偶無賞之孤貧困苦故不自見如有之安知其不能自立如賞者乎邑人子弟多矣或吾偶未之見安知不有如賞者乎即使皆不如賞賞不宜自足也孟子□友一鄉之善士為未足斯友天下之善士友天下之善士為未足又尚論古之人古之人故出一言必求不倍於古人行一行必求不倍於古人誠於其內而為之不已焉未有不至者也楊子雲曰百川學海而至于海丘陵學山而不至于山惡其畫也畫斯已矣賞可不致其力哉賞歸見吾兩家之子弟以及邑人之子弟亦為我語之 

　　○禾溪樂氏族譜序 

　　樂氏出子姓宋徵子之後曰公子衎字樂父子孫因王父字為氏自望諸君而下代有聞者泰和樂氏五代時諱紏者始來居邑西之禾溪世業儒仕宦科目傳續不乏而積善累仁源厚而流遠子孫至今不廢詩書之習盖鄉之故家□□所號故家者必其仁義之行詩書之業有肇於前有承於後愈遠而愈不□苟非是二者而徒恃其貴富貴富不足恃如子孫不能自脩以善繼又或有忝焉者此得號故家乎樂氏其無忝者哉樂先世譜牒文字悉燬於元季之兵其孫集重尊祖敬宗之心據其所聞所知因舊譜而為圖凡世次昭穆遠不能詳者闕之既自為序又求竹亭王先生序之集字大成好學有文嘗從授經安成劉雲章先生洪武庚戌□有司不偶即退伏不出而益脩其德義大成卒其配胡守節不嫁訓勵其三子嗣先人之業皆卓立為鄉善人樂氏其無忝故家者哉今大成之孫■〈日上永下〉又以譜求余序■〈日上永下〉今用薦授湖廣按察司經歷然余願有為鄉邑告者大成之子仲韞吾邑共推其仁人長者盖數十年來邑前輩好善者多已物故後生晚出知有利不知有義或身沾一命或家崇百畝輒侈然恣肆豺視其鄉人漁敓之風作而告訐之俗典矣然卒之能保其所得及其身家者寡矣惟樂民之宗獨完誠以仲韞為之長也仲韞恂恂未嘗苟取一毫而恒損己以益人間聞其子姪以過舉召怨郎踵□家門謝之曰此吾未嘗教誨之過也或聞有所侵□即捐己憤之然終不以誥其子姪其子姪聞之亦慚懼自改嗚呼仲韞已矣安得復有若人者乎鄉有善人斯一鄉賴之家有善人斯一家賴之今安得復有如樂仲韞哉吾故表而出之 

　　○送劉子敏序 

　　鄉先生廣西僉憲王公子啟分教鄉校時識子敏於童丱言於邑大夫以為弟子員先生嚴毅方正諸弟子員鮮有當其意者而愛重子敏其有意乎造就之矣朞月而先生沒時子敏在羣居中敦厚和易恂恂惟謹他之為弟子員者不及也余年與子敏相上下當是時與之交於今二十餘年回視曩時與子敏同門而不及其敦厚和易者皆已物故子敏方駸駸乎榮達之城未已也謂人之壽夭貴賤窮達不本諸身之所行可乎子敏擢自太學生兩為御史為縣令而至山東按察副使今再調湖廣可謂榮矣生民之安否百司之賢不肖惟風憲之職得言之非如其他官守有出位之慊也今　朝廷急治如渴有能陳說生民利病若之何當建當革而便雖布衣疏踐之臣率加獎而超拔之言之誕妄無取猶曲垂獎借庶幾以來四方之盡言是得言之時未有如今日者也吾嘗道江漢之間其民雖勤悍然或盡室出力赴公未嘗歎咨其牧守之吏遇之或不以道未嘗自言而其病也久矣盖仁人君子觸于自未有不隱于心者夫處當言之職際得言之時而觸于目隱于心猶曰姑徐徐云耳仁人君子豈若是其懃哉士不仕則已仕而登顯用任重寄則當謹其表率明於大體公其視聽推其至誠惻怛之心善善而惡惡以求利乎民盡乎職不負　國家所以簡用之盛心庶幾不忝其榮也子敏勉之子憑同官黃宗載吾故人也為我謝焉 

　　○黎氏倡和詩序 

　　永樂壬辰余校文禮部得臨江黎潛輝所試經義論策溫厚而詳雅三復降歎以為可以想見其人其後曹御史冀成手一編視余曰此黎充輝之詩潛輝兄也清新雅則有唐人韻致類好古絕俗之士者因共嘅嘆二惠競爽於今絕無而僅有他日從中允吳公得其所自焉盖其先君子秉德樂善敦詩書務禮樂所居距石門梁先生甚邇相好也於是充輝從先生涵濡其教而薰炙其化久矣潛輝從而私淑之深矣孔子曰魯無君子斯焉取斯而州閭鄉■〈尚阝〉所以重有道德老成者歟今又得其伯仲京華倡和之什讀之瞻而實婉而切雍雍乎塤箎之相和也韡韡乎華蕚之光映也繾綣乎彭城夜雨之鍾情也而其歸則在於立身行道孝親忠君之大端何其友愛之篤歟夫詩以言志也即其所言知其所存即其所存知其所立於是可以知黎氏兄弟之立矣清江玉笥之間山川靈秀鍾於人挺然英傑兄弟並起馳聲當時而□問來世如二劉三孔者去今未速也將無繼之而興者乎黎氏之兄弟未可量也其姪某盛年力學文采煥發不愧諸父黎氏其有不興者乎而吳中充李□中錢檢討相繼和之金春而玉應皆可貴也余故引諸其卷端 

　　○送胡敬方序 

　　敬方世家吉水其篤實之行通博之學偉瞻之文十餘年來其鄉之學者多師之環其鄉數百里之學者多慕之自其游鄉校登成均搢紳君子遇之多敬禮聞之者多願見之也非其有諸躬何以得於人如此哉而賓興之歲羣試于有司數矣數不偶去歲試京聞遂為春秋之冠既會試禮部又不偶而受敬方之教者累累擢高科躋清要豈其學獨利於人哉抑其所存心不急於達乎夫學充於己而後能成物道畜於身必將以用世理也亦君子之心也或曰千里之□超逸之才彼求之驪黃牝牡斯戾矣抑固係其命耶或曰物貴者不遠售利厚者必遲獲故連城之壁至於三進仕氏之釣不取近效夫孰計敬方之獲不遠且大哉敬方之言曰古之君子志在乎內豈計乎其外也天下之道大而君臣父子夫婦之倫細而萬事萬物之故凡孔孟以來諸君子所務者吾不敢已焉吾何□計其外乎於是知敬方之志遠且大也今自太學歸省于鄉士有求余言贈之者是以書此使學於敬方者皆知其志 

　　○送族孫朋遠訓導序 

　　族孫朋遠來京師棏廬陵縣學訓導將歸求贈言嗟乎吾老矣何言而吾宗人也忍無一言夫簡百里之俊秀居之學而設官以教之將以待　國家之用為致理之具也而非學之通德之備才之周何以為施教之資哉矧士生廬陵其俊秀已異於常倫又漸習賢父兄長者之化導有素如施教者之學之德之才或有一之不足豈徒無以厭服其心而毀且辱所繇作也朋遠其務加進於己哉嘗觀世之為教官者有善不善焉善者一志於公而無私旦暮坐講席與諸生道正道明正學退則考古聖賢言行之懿用充於己而應於人非公會未嘗涉跡守令之庭非義所當得不苟取一芥以是功業益著而祿位益進不善者率務私倍公日徒飽官廩不之東家之西家宴游傲嬉間稍一坐講席諸生就質所疑有噤不能吐一語者甚者役志嗜慾日趍走守令庭下有所干乞畢畢□兒女軟媚語求矜念用苟利於己於義不義不復計以是聲跡壞而僨敗及之其為賢不肖何啻霄壤懸絕也用遠其務慎脩於己哉勉企夫善者而戒夫不善者子之善其孰之禦哉楊氏世以清白聞不必遠舉由元至今一二百年間內自朝著外至郡縣百司之職無不有焉而無一人以貪墨失官者朋遠必克繼之而後為楊氏賢子孫吾雖老尚冀日見楊氏子孫之皆賢也朋遠勉之 

　　○中溪八景詩序 

