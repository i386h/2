<!-- { "loadSidebar": true } -->
　　鬓饰之花，玉翠取其贵，通草取其轻，近时如玉立词龛、麝■⑾楼、金缕室、初云馆诸处，竞以鲜卉相尚。即野蔷微、山踯躅、金银藤、七姊妹、夜来香之属，亦复缀之铜缕，袎若蝶形，敛色敷香，上亲芗泽。正不独茉莉、珠兰，为媚人之妖草也。 
　　江东之渌西楼、俯来院，城中之苹丝水榭、净因小馆、栉雨楼，乙丙之闲，极一时酒宴之盛。近则粉黛凋悴，阑幕乌啼。过其地者，犹徘徊于夕阳花影间也。 
　　螺峰居士为王润卿作水仙画册，题者多佳什。钱唐小巢居阁主绝句云： 
　　凌波欲步水盈盈，韵比梅花一样清。 
　　最是黄昏人独坐，晶帘未卷月初生。 

　　情波脉脉托芳衷，咫尺盟辞孰与通。 
　　自是素娥偏耐冷，不因遣嫁任东风。 

　　交甫情移解佩时，神光离合写仙姿。 
　　不须金屋将娇贮，纸阁芦帘大是宜。 
西明题［望湘人］一解云： 
　　忆群仙雅集，灯炧酒阑，喁喁如怨如诉。老眼看花，蛾眉着意，愁绝子乔写去。泪竹留斑，媚兰少偶，亭亭湘渚。怅隔江、风月凄清，卓勺佩环何处。　　赢得文人机抒，叹莺花无主。龙眠妙手，纵罗袜行云，难写十分媚妩。赋就湘人，纱笼神女，红叶良媒修阻。曾寄与、一纸窅娘，解识冰魂绮语。 
曼陀退士题［疏影］词云： 
　　寻芳水曲，似当年曾见，解佩江渚。叶嫩青璘，蕊裹瑶簪，托根知在何处。春寒春暖檀心晕，恐过了花时弃汝。羡含香体素都宜，写出凌波欲语。　　试看青莲笔妙，莫将他画作，胭脂媚妩。体衣趁轻铢，冻抱冰心，收拾定瓷盆贮。生怜罗袜微尘渍，总怨却、东风无主。问湘灵、若个通辞，勾起骚人愁绪。 
余为填［卖花声］词云： 
　　小蕾迸寒葩，暖玉周遮。东风吹到宓妃家。淡月如烟窗六槅，佩响些些。　　尘迹谢繁华，梦影争差。铢衣细褶褪春霞。肯借犀心香一点，沁入梅花。 
使范川太史见之，当以瑶台清影第二图署其册盖。 
　　曾偕晚香生、佩秋生、灵蕤馆主小集金缕室，作花朝社。分筹斗韵，剪烛谈棋，檐月乍低，庭花无语。时鸦童鹤婢，藉醉早眠。兰姬御窄袖服，移行灶，拨火瀹泉，爇茗供客。桂卿效厨娘装，调山薯羹，煮脱粟饭，水母石发，俊味胪陈。更为亸髻倚肩，拈字索解，不知许事，相与兴酣。笑语未阑，东方延白，各含薄倦，隐几息神。梦醒推帘，则剩烛堆盘，坠钗在地，游丝缭鬓，燕影过衣。虽销金帐底，浅唱低斟，无逾此乐。 
　　兰卿喜与人谈心事，喁喁切切，移晷无倦容，能使人意气消尽。过金缕室，寄怀杜兰，调寄［高阳台］词云： 
　　薄翠含，明波濯盼，东风初茁兰芽。幽怨如丝，缠绵袅入琵琶。轻烟不障鸳鸯梦，展湘屏、暖玉鸦叉。最无情、一曲离歌，一霎天涯。　　画楼寂寞重相问，有仄襟燕子，语过窗纱。枕角昏灯，不教梦断留他。更堪亸鬓横箫地，但蒙蒙堕絮飘花。问今宵、月在谁边，春在谁家。 
时姬因遇事他适，信问久沉。崔护叩门，未免增依旧桃花之感。不知春风归后，得复重逢人面否也。 
　　自海上夷警后，滃州诸女妓，多流寓两湖间。当以瘦梅沈校书为冠，当摘间情诗“珧草出山凡药贱，天骝下坂马群空”二语赠之。外此余所见者，如谷雨茶之风韵绵密，玉胡蝶之气息深醇，檀香果之格度端详，夜蝙蝠之举止闲暇，皆足倚弦月地，佐酒花天。 
　　曲中之好风雅者，润卿以外，推范月香校书。少负盛名。居江东杨柳津。尝偕友人过靧春楼访之。时画檐燕静，远树沈晖。姬倦睡方醒，薄衣未扣。因与开奁秉烛，傍坐监妆。闻余有《十洲春语》之录，遂握发掷梳，检题赠诸作相示，并析其好丑，戒勿滥存。因录数章附之。纯斋尝为姬画《雪巘访梅》图，香痴居士题［满江红］一解云： 
　　窄窄弓鞋，被一路暗香勾引。却仿佛、梦游曾记，罗浮风景。半郭半村都入画，是花是雪浑难认。趁朦胧寒月折回来，枝连影。　　泉石意，清臞甚。脂粉态，消除尽。幸相逢林下，较量风韵。漫说此生修到未，试听小字低呼并。待明朝端整寿阳妆，眉梢晕。 
碧天使者《秋夜过访》诗云： 
　　踏破苍苔露正浓，簸钱堂下隐芙蓉。 
　　名花入夜香无主，绣阁藏春月有踪。 
　　睡稳海棠娇掩映，惊回蝴蝶梦惺松。 
　　分明咫尺巫山近，犹恐巫山隔一重。 
花朝生《约同人过靧春楼感旧》诗云： 
　　细雨重帘午睡迟，花冠不整两鬟垂。 
　　宿醒乍解春腰懒，半带娇憨半带痴。 

　　歌筵仍向画楼开，旧日春心半已灰。 
　　莫问雕梁风景换，纷纷新燕去还来。 

　　楼前浓树几春盘，却碍西窗月色寒。 
　　画里暗香风不动，梅花清影在阑干。 
俱清婉可诵。时姬新绘《松阴凝思图》，研墨索题，匆匆未有以报。 
　　余既为初云馆主人制［洞仙歌］，主人意若未足，复索诗题扇。因作五律四首云： 
　　薄罗新藕色，疏黛远山痕。 
　　润发盘花腻，香心抱麝温。 
　　彩鸾无秃羽，瑶草有灵根。 
　　记踏婵娟巷，烟莎满画门。 

　　细腰怜楚国，响屟媚昊宫。 
　　静息吹春绿，醺肌滟晚红。 
　　风情团扇约，月意曲阑通。 
　　藻野初逢日，桃花喷玉骢。 

　　风漪屏角湿，冰汗簟心凉。 
　　夜烛飞鸾影，晨奁堕马妆。 
　　闲愁传曲彖，秘语漏迷藏。 
　　俪以金笼翠，贻之绣段黄。 

　　韶年刘碧玉，丰采薛灵芸。 
　　锦带葳蕤佩，纨帱苏合熏。 
　　丽光娇海日，绮梦熨湘云。但惜卢家院，乌衣老燕群。 
时灵蕤馆主亦作二律赠之云： 
　　月钩眉曲曲，云覆发垂垂。 
　　水意由来软，风情半带痴。 
　　筵心花解语，帘角燕滋疑。 
　　点屟娇谐谱，依肩笑索诗。 

　　五夜连随月，三分初绽花。 
　　纤腰怜锦瑟，韶齿认文瓜。 
　　倚醉松红袜，含娇障碧纱。 
　　春风凝豆蔻，旧雨话枇杷。 
　　修月生与文香甚昵，素有啮臂之好。每生过姬，姬辄闭户垂帘，不与外事。其欢密逾乎形影，谣诼纷乘，终无能间。姬尝谓生曰：“金缕衣不足惜，所惜秋月春花，一年年等闲过去耳。”亦慧而解情者。记生有《己亥新夏重过翠芸阁即事》，调寄［金缕曲］词云： 
　　侬本痴情者。更无端、灵犀一点，盈盈相惹。江月如烟天汉碧，十二晶帘高挂。记共结苹小社。酒半香初歌罢后，问几曾、真个销魂也。珠百琲，只空买。　　盘桓最是三更语，感飘零、愁红怨绿，凄然泪洒。那复向侬羞薄幸，形尽少年娇姹。怪底事心猿意马。被角残云收不去，枉更番、花漏沉沉夜。忍重倚，画屏下。 
　　李玉香自定城来，寓城中古织锦坊。吾友竹隐生颇昵之。生尝集唐句三首寄意云： 
　　画阁春红正试妆（郑　谷），百花狼藉柳披猖（唐彦谦）。 
　　林间戏蝶梁间燕（冯延己），不信年华有断肠（李商隐）。 

　　纱窗日落渐黄昏（刘方平），深院无人独倚门（韦　庄）。 
　　天上人间会相见（白居易），绣裙斜立正消魂（韩　偓）。 

　　心事思量在眼前（白居易），多情信有短因缘（鲍生妾四弦）。 
　　天长地久时相忆（卢照邻），忍使孤窗枕泪眠（李　因）。 
　　王绣林，行二，郡之东鄙人。少失抚育，无所归，依文香为姊，故以王姓之。余字之曰“语香”，并以“花解楼”颜其室。今年方十四岁也。忆丙申夏杪始见姬时，姬仅九岁，蓬头赤臂，司茗炊为灶下婢。因语文香曰：“此雏凤也，当以销金笼养护之。”每过翠芸阁，必招姬相左右，侍栉挥纨，事事称意。或有时投怀娇泥，若深知余之怜且爱者。庚子秋重过阁中，则居然歌能贯笛，态可荡帏，如玉之出于泥沙，光采倍越。由是往来渐与欢密，矜赏委曲，不自知逾于恒情。颇思为量珠之聘，因作《花解楼本事诗》四首云： 
　　感尔星匏谪女媊，玉筝横膝记华年。 
　　柔枝抱鄂春能觉，纤月窥云影自怜。 
　　逼酒新潮初泛靥，上头短发未齐肩。 
　　迷离隔幕闲风趣，荡向微波总似烟。 

　　狼藉金樽子夜歌，何年锦幰逐鸣珂。 
　　营巢乳燕泥香少，贴叶新蝉涩语多。 
　　酒醒灯残愁拥被，天寒袖薄怨牵萝。 
　　妒他别院沉沉月，照见双鸾抱玉柯。 

　　风过高梧月过墙，离萍合絮费筹量。 
　　谁嫌小鸟难同命，不种愁花已断肠。 
　　冷睇接襟寻堕泪，疏鬟贴褥腻温香。 
　　昆仑已死人间侠，枉盼天星数角张。 

　　我亦凄凉感鬓丝，香桃弱骨况难支。 
　　飘花身世空成劫，团雪因缘转自疑。 
　　曾解欢侬传密语，凭谁恩怨卜他时。 
　　可怜梦里鸳鸯泪，滴入荷心冷未知。 
《本事续诗》八首云： 
　　自赚西施出苎萝，空山裙布久蹉跎。 
　　驹因俯恋难辞靮，鸟纵高飞亦畏罗。 
　　背镜怕修眉子黛，袅花愁听胆娘歌。 
　　锦屏春色知多少，更恐流光等逝波。 

　　早知瓶菊畏西风，款款滋培密密笼。 
　　讵料生天欢喜佛，竟成堕地可怜虫。 
　　但迎浅笑神都醉，未解深情睇亦工。 
　　试看江潭秋后树，几多憔悴夕阳中。 

　　谁信寻鸡反得凫，未防看碧转成朱。 
　　移灯近座双眸避，对枕通宵一语无。 
　　绣幕残香欺勺药，晴江春月梦靡芜。 
　　倘逢天上灵威使，愿索生前位业图。 

　　情天兜率会无遮，媱界珠林匝曼伽。 
　　水玉却宜君子佩，海棠原是女儿花。 
　　一编疑雨翻王集，再世非烟出步家。 
　　眼底昆源通月府，未应秋浪阻蓦槎。 

　　上元侍女极娥媌，水气为裳雾作髾。 
　　岂竟浮萍终结局，只知孤燕托邻巢。 
　　合欢拟借屠苏酒，续恨应无慎恤胶。 
　　怪尔犀心春一点，暗随酒晕上眉梢。 

　　袂响璁耳动六铢，夜凉刬袜踏琼铺。 
　　微臣好色东墙玉，佳侠含光北里珠。 
　　密护兰熏缠画衵，暗携水碗荐雕菰。 
　　笼鹦彻晓坚防守，莫漫猜疑事有无。 

　　空庭薄露凝苍苔，紫罽屏风晚不开。 
　　云贴水痕吹影去，酒搀人气送香来。 
　　痴心难为啼时隐，私语频教怨里猜。 
　　纵使千金争一刻，谁将蜡炬驻残灰。 

　　变征空挑卓女弦，幽怀枉写薛涛笺。 
　　莲真自洁泥何污，絮到无归浪始缘。 
　　但得小红依石帚，何输萼绿嫁羊权。 
　　愿从闭户皈清净，莫漫春灯怨杜鹃。 
《本事后诗》十二首云： 
