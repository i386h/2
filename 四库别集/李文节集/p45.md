<!-- { "loadSidebar": true } -->
　　盖周公系鼎上九曰□铉大吉无不利而尼父翼其义以为玉铉在上刚柔节□□□山甫之德不茹柔不吐刚烝民载焉夫士大夫□□□业谢□铉德逊山甫安所称贤七大夫哉□□□言立朝以正直忠厚为本则大易周诗之旨也盖士大夫立朝不可使人无所愧亦不可使人无所容无所惮则易陵而邪类恣睢权奸睥睨于是有视之如发蒙振落者矣无所容则参迹侧目而怨猜丛生所谓刻核太至有不肖之心应之者矣此两者于国且不利焉士大夫立□将领袖荐绅主张世道维持国势其道莫若使人有所惮亦有所容欲人有所惮而有所容莫若正直而忠厚□直忠厚也□□□□□谓汶汶之谓也青天白日以宅心泰山乔岳以立身氷清玉洁以操行望之朗如撼之兀如即之介如不可利而诱不可势而刼不可招而来不可麾而去如是而后谓之正直如地之负如海之涵如冬日之燠□乎其无町畦廓乎其无津涯肫乎其万物一体于国有不闻也于家有不见也不以人之败自成也不以人之卑自高也如是而后谓之忠厚士大夫秉此两者并用而时出之时而正直时而忠厚时而含正直于忠厚时而见忠厚于正直若五味之相济而和也若宫羽之相宣而调也绳愆纠谬而不为折槛引裾激浊扬清而不为壮頄盛气肃宪贞度而不为束湿察渊剔蠹绌淫而不为栉发数米三尺不可挠而破柱戮奸??后筩告密不为也憸壬不可近而搜索城社快志决瘿不为也故其委蛇朝端不动声色而人见其不可狎翫逆销奸萌于数千里之外所谓山有猛兽藜藿不采则士大夫之正直有以慑之其俨然作矜庄之色不少假借而人安焉即愚不肖有所措其身所谓山薮藏疾川泽纳污令天下享和平之福则士大夫之忠厚有以培之自世非綦□□□□德而两者微矣甘宦若饴不羞墦间污也突梯滑稽与世浮湛靡也首鼠两端局促□下懦也卷娄濡需任呼牛马恋也闭门塞兑自同寒蝉缩也语以正直熏莸哉厉锋露刃莫可向迩愎也进如加膝退如队渊备也浩垢索瘢吹毛求疵刻也引绳批根逞于一击忿也深文巧诋飞霜赤渭憯也语以忠厚枘凿哉乃又有皎皎哓哓好翘人过托之乎正直天下中庸不分泾渭托之乎忠厚此则昭明疑鳯碔砆混玉不可不察也大都正直忠厚所贵相济正直而济以忠厚则君子长者之正直也忠厚而济以正直则正人端士也忠厚也总其凡而名之则所谓贤士大夫也唐文皇论弓矢曰木心不正脉理皆邪夫士大夫一不正直则万事瓦解亦犹是巳陶朱公家有二璧其色相如也其径相如也而一者千金一者五百金则以侧而视之其一者厚倍之也夫士大夫而以薄为其道欲毋亟毁能哉嗟乎出乎正直则邪佞巳出乎忠厚则刻薄巳立朝者宜何居焉 

　　○韩魏国不分善恶白黑论 

　　夫善恶黑白之在天下有分之而滋以乱不分而适以分者不可不察也世之君子偍夻分之为分而不知不分之分往往立门户树标帜别白太过其始也君子冯其气以待小人而其既也小人亦逞其技以角君子我以我为白彼以彼为白我以彼为黑彼且以我为黑至于是非倒置白黑混淆天下脊脊大乱则分之过也韩魏公不分善恶黑白予谓公盖以不分分之昔者圣人系易至夬之姤盖亦善恶白黑消长之一大几巳圣人所以分顽音葵面颧别扶抑其间意岂不拳拳也哉乃夬之九三壮頄也而曰有凶姤之九五含章也而曰有陨自天繇此观之示忿嫉之形者开谗构之隙存包荒之意者收涤荡之功夫君子不务持之以周镇之以静而区区焉善恶白黑之为分别也不亦过哉唐虞之时九官岳牧济济民誉而庸违圯族之夫盖亦得容乎其间皋夔诸贤未尝绝不与为伍而帝亦不亟亟而去之俟其罪状既着而后诛僇加焉帝岂乏发摘之明皋夔诸贤岂寡激扬之节然不过为分别者诚惩壮頄之凶用含章之术也东汉诸君子争为名高互相标榜某也俊厨某也顾及某也君某也宗呶呶于月旦之评而沾沾于龙门仙舟之托裂眦露龈刻核太至遂酿成党锢之祸狴犴相枕桁杨相推善类既殄汉祚亦亡彼其始固亦相矜以名誉相结以意气庸讵知其祸若是烈哉盖君子之名不必君子而后知好而小人之号即身为小人者亦赧然有所不乐居善待小人者养其赧然不乐居之心而开其翻然自新之路则小人亦可使为君子至其甚不可化然后伺其瑕而乘其隙推其坠而挽其绝去其枭而不穷治其党故隼获而墉安狐搜而城完大奸距脱而天下晏如则不分之所以为得也语云山薮藏疾国君含垢夫少年盛气褊心浅识之士常与小人争于声色唇吻之间徇悁悁之小节忽昭昭之大祸夫惟老成明哲长虑却顾事有所必济不蕲其气之伸国有所必安不求其名之洁用晦为明摧刚为柔闷闷醇醇而社稷赖之嗟乎则韩魏国其人巳 

　　○心为严师论 

　　夫学所称为师者岂直师之云尔哉以师而检者否则放以师而为者否则懈以师而戒者否则悖是则我固不可一日无师而卒未尝一日有得于师也而何师之贵焉师之所贵心为严师是巳予观世之称师也岂不以北面而事顺风而请为恭而巳乎岂不以朝而受业昼而讲贯夕而习复为勤而巳乎是师也非其所以师也夫不得其所以师而区外焉者之求其于以称师亦迹矣其于以进学亦左矣盖师莫尚于心执经为下师莫深于心禀学为浅何以明其然也心放而示之以检弗能收也心懈而诏之以为弗能前也心悖而告之以戒弗能守也夫吾心不自有师乎吾反而求之方寸之中灵莹之境森然道德仁义之法则存焉俨然尧舜周孔之典型具焉操则检奋则为惕则戒吾操焉奋焉惕焉有便于学者心必为也有不便于学者心必不为也日虽欲之以心禁之体虽便之以心节之不为师之临也饰其情貌亦不为师之不临也易其情貌不为师之训也励其志意亦不为师之不训也贰其志意独立不惭于影独寝不惭于魂处屋渥若在门墙居奥窔若亲劝诵寤寐千载之贤圣若与共时神交四海之英豪若与同室彼且可所严事彼且何所禀承则以心为严师故也严师在心矣何地非师何人非师何事非师是故鼓箧弦诵不为勤离羣索居不为荒造席问道不为严户居蜎蠖不为弛面命耳提不为谆谆立不教坐不议不为默默在羹见羹在墙见墙彼且矜式天地型范阴阳神明之与居训典之为接斋沐而揖尧舜于庭羔鴈而见周孔于坛前无往古后无来世夫庸知心之为师而师之为心也今夫捧土刻木以为神也其初块然者尔寘诸丛祠之中尸而祝之社而稷之则彼块然者遂名曰神夫人也以身盛心以心盛智六通四辟何所不能为故有以之为天也者则心即为天有以之为君也者则心即为君有如以之为师也者秉礼以为贽主一以为仪斋明以承之敬共以奉之出入必禀进退必咨毋敢过言曰恐严师之闻毋□过动曰恐严师之见翼然栗然以所以事师者事心则乌在心之不为师焉语曰委土可以为师保夫非委士之谓而心之谓也故助我非贤如愚为贤起予非益三省为益二子所以获亹亹之誉为七十子之冠者以心为严师而巳矣虽然必心之师则括羽镞砺之道可以废乎是不然师者学之规矩模范也规矩非心不运而胡可以无规矩模范非心不就而胡可以无模范是故古之圣人在傅弗勒而居不离傅在师弗烦而动必称师遗心非□□心亦非也恃师非也耻相师亦非也夫惟以心为师而后能师人惟能师人而后能为人师 

　　○学而优则仕论 

　　论曰学而优则仕商之言得之夫子者也何以明之夫子之仕漆雕开也得其未信之对而悦子路宰子羔而以人民社稷为解也夫子佞之夫子固恶夫学未优而仕也固悦夫仕而必待学之优也始商之称曰入见夫子之道而悦出见纷华靡丽而乐繇此观之倘亦有干禄之意乎至于学而优则仕之说而后商之笃信圣人者深矣夫仕也而可尝试乎哉一锦之美也而尝试制焉希不失其裁矣一烹之割也而尝试操焉希不伤其乎矣夫仕也而可尝试乎哉故曰学古入官议事以制政乃不迷若曰入官者必学古然后能执古之制以议今之政而不迷焉耳夫不学优而言政则学制学割之说也古之人离经辨志亲师取友朝而受业昼而讲贯夕而习复时修有正学退息有居业前言往行无不识章典制度无不考经纶燮理无不讲学如此其勤也四十而始仕五十而服官三揖而进三聘而起度德而就位量能而受禄仕如此其难也则何以故彼其视学常若未优而其视仕常若未暇宁以学先仕毋宁以仕先学夫是故学有余而仕无不足学为醇儒仕为良吏有繇也挽近世第急于仕耳巳不遑学也析圭担爵不必修姱怀符分禄不必殚洽其循省犹然阙也而巳俨然而踞人上矣其学殖犹然落也而巳冐然而受人事矣不问崇卑不问繁简方且偃然当之以为彼无所不足于是也方且欿然薄之以为彼犹有所不屑于是也躁动冥投之意多而潜修厚积之功多受爵不让之习胜而恬澹难进之义衰嗟乎亡论学不宜然藉令仕而皆若人也亦安所用之盖昔孔蔑与宓子贱偕仕孔蔑以为亡者三而子贱以为有所得者三蔑曰王事若集是学不得明也子贱曰始诵之今得行之是学益明也繇此观之优与未优之别也夫惟君子□卜子之言存漆雕之志求子贱之所以得监孔蔑之所以亡毋如季路之以政学则几矣 

　　○孔子大林放之问论 

　　盖昔孔子筮得贲愀然不乐子张问故子曰贲非正色之卦也吾闻丹漆不文白玉不雕何也质有余不受饰故也夫贲饰人之所悦而圣人以为伤于质而忧之故六五之笺笺也而曰终吉上九之白贲也而曰无咎然则圣人之所尚可知巳彼其大林放之问也固其所为忧贲之心也夫天下之日趋于文也如水之趋下也周之季文胜极巳目极于青黄藻缋之观耳极于嚣尘涤滥之音多骈旁枝擢德塞性天下靡然逐春华而忘秋实此时虽有大羹玄酒之论其孰从而听之孔子蒿目而忧也久矣放也何人而有礼之本之问此其意若不惬于世之所为慨然将遡太素而上之障川回澜方追古道放也有焉圣人以为今之世而有如斯人之问者意余深矣斯问诚行则楹无丹桷无刻椽无砻台不三归门不树塞庭不八佾彻不雍歌朱干玉戚不设雉门两观不筑天下庶几哉斲雕为圆破觚为朴骎骎然返之大雅乎故曰大哉问大之也者谓其裨礼教维世风所关不少也夫孔子龂龂洙泗间何尝一日忘先进哉绘事之后宁固之取纯俭之从礼云乐云之论其风天下以本至拳拳巳放之问有圣人之心者也故当时之士相与问难众矣大哉之与自舞雩外独于放一发焉他日又曰曾谓泰山不如林放乎盖学人之重放也如此重放者为重本也夫礼无本不立无文不行圣人未尝恶文特恶夫文胜而忘其本者且不见夫木乎木有本而后枝叶附焉本之先拨枝叶未有不害者故曰人而不仁如礼何无本故也藉令天下绌浮去汰敦本尚实即以进于彬彬之盛何难哉董相当汉时欲损周之文致用夏之忠议论庶几近古嗟乎今天下亦称文盛巳主持世道者倘亦有仲尼之心乎则林放之问乌可少也 

　　○为学日益论 

