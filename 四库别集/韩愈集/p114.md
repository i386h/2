<!-- { "loadSidebar": true } -->
　　罗池庙者，故刺史柳侯庙也。柳侯为州，（元和十年三月，以永州司马柳宗元为柳州刺史。）不鄙夷其民，动以礼法。三年，民各自矜奋，（下或有曰字。今按：宜有曰字。然石本无之，不欲补也。）“兹土虽远京师，吾等亦天氓，今天幸惠仁侯，若不化服，我则非人。”于是老少相教语，莫背侯令。凡有所为，于其乡闾，及于其家，皆曰：“吾侯闻之，得无不可于意否？”莫不忖度而后从事。凡令之期，民劝趋之，无有后先，必以其时。于是民业有经，公无负租；流逋四归，乐生兴事；宅有新屋，步有新船；（步或作涉。柳子厚《铁炉步志》曰：“江之浒，凡舟可縻而上下曰步。”今按：《孔志》亦有泊步字。）池园洁修，猪牛鸭鸡，肥大蕃息；子严父诏，妇顺夫指；嫁娶葬送，各有条法；出相弟长，入相慈孝。先时，民贫，以男女相质，久不得赎，尽没为隶。我侯之至，按国之故，以佣除本，悉夺归之。大修孔子庙，城郭巷道，皆治使端正，（巷道或作道巷。）树以名木。柳民既皆悦喜。   
　　尝与其部将魏忠、谢宁、欧阳翼，饮酒驿亭，（尝或作常。）谓曰：“吾弃于时，而寄于此，与若等好也。明年吾将死，死而为神。后三年，为庙祀我。”及期而死。（元和十四年十月，宗元卒。）三年孟秋辛卯，（长庆三年也。）侯降于州之后堂，欧阳翼等见而拜之。其夕，梦翼而告曰：“馆我于罗池。”其月景辰，庙成，大祭，过客李仪，醉酒，慢侮堂上，得疾，扶出庙门即死。明年春，魏忠、欧阳翼，使谢宁来京师，请书其事于石。   
　　余谓柳侯，生能泽其民，死能惊动福祸之，以食其土，（福祸或作祸福。）可谓灵也已。作《迎享送神诗》，遗柳民，俾歌以祀焉，而并刻之。柳侯，河东人，讳宗元，字子厚，贤而有文章，尝位于朝光显矣。已而摈不用。其辞曰：   
　　荔子丹兮蕉黄，（蕉下或有叶字，或有予字。）杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙，慰我民兮不以笑。鹅之山兮柳之水，桂树团团兮白石齿齿。侯朝出游兮暮来归，春与猿吟兮秋鹤与飞。（或作“秋与鹤飞”。今按：欧公以此句为石本之误。沈存中云：非也，倒用鹤、与两字，则语势愈健。如《楚辞》云“吉日辰良”也。但此石本“团团”字，初误刻作团圆，后镌改之，今尚可见，则亦石本不能无误之一证也。）北方之人兮为侯是非，千秋万岁兮侯无我违。福我兮寿我，驱厉鬼兮山之左。下无苦湿兮高无乾，亢余充羡兮（亢音庚。余，徒古切，又音土。）蛇蛟结蟠。我民报事兮无怠其始，自今兮钦于世世。   
　　【黄陵庙碑】   
　　（此篇方从石本。曾子开曰：“湘水出全，潇水出道，二水至永合而为一，以入洞庭。黄陵庙在潇湘之尾，洞庭之口。孙氏曰：“庙在潭州之湘阴县北八十里。或云在岳州。”首题云：“通议大夫守尚书兵部侍郎上柱国赐紫金鱼袋韩愈撰，正议大夫守潭州刺史兼御史中丞湖南都团练观察安抚使上柱国赐紫金鱼袋沈传师书。”今本多误。据欧阳公《集古录》云，当以碑为正。）湘旁有庙曰黄陵。（《笔墨闲录》云：《黄陵庙碑》首言“湘旁”，即《龟策传》言“江旁老人”也。）自前古以祠尧之二女，舜二妃者。庭有石碑。（石或作古，或无此字。）断裂分散在地，其文剥缺，考《图记》言：“汉荆州牧刘表景升之立。”（表字景升，东汉末，为荆州刺史。）题曰：“湘夫人碑。”今验其文，乃晋太康九年。又其额曰：“虞帝二妃之碑。”非景升立者。   
　　秦博士对始皇帝云：“湘君者，尧之二女，舜妃者也。”（事见《史记·秦始皇廿七年》。）刘向、郑玄，亦皆以二妃为湘君，而《离骚》、《九歌》，既有《湘君》，又有《湘夫人》。王逸之解，以为湘君者，自其水神，而谓湘夫人乃二妃也，从舜南征三苗不及，（或作返，据下文当作及。）道死沅湘之间。《山海经》曰：“洞庭之山，帝之二女居之。”郭璞疑二女者，帝舜之后，（石本书璞作朴，唐人多然，下文揭阳亦作曷阳。）不当降小水为其夫人，（小水或作小君，考《山海经》作小水是也。）因以二女为天帝之女。以余考之，璞与王逸俱失也。尧之长女娥皇，为舜正妃，故曰“君”；其二女女英，自宜降曰“夫人”也。故《九歌》辞谓娥皇为“君”，谓女英“帝子”。（帝上或有为字。）各以其盛者推言之也。《礼》有“小君君母”，明其正自得称君也。（或无“君母”二字。）《书》曰：“舜陟方乃死。”《传》为“舜道南方以死。”（或作升。）或又曰：“舜死葬苍梧，二妃从之不及，溺死沅湘之间。”余谓《竹书纪年》（《纪年》，书名。晋太康元年汲郡人发冢得之，起夏殷，至魏哀王，以竹简写之，故谓之《竹书》。）帝王之没皆曰“陟”。陟，升也，谓升天也。《书》曰：“殷礼陟配天。”，言以道终，其德协天也。《书》纪舜之没云“陟”者，与《竹书》、《周书》同文也。其下言“方乃死”者，所以释“陟”为“死”也。地之势，东南下，如言舜南巡而死，宜言“下方”，不得言“陟方”也。以此谓舜死葬苍梧，于时二妃从之不及而溺者，皆不可信。（溺下或有死字。）   
　　二妃既曰：以谋语舜，脱舜之厄，成舜之圣；尧死而舜有天下为天子，二妃之力。宜常为神，食民之祭。今之渡湖江者，莫敢不进礼庙下。（湖或作潮，非是。又或作湘。）   
　　元和十四年春，余以言事得罪，黜为潮州刺史。其地于汉为南海之揭阳，（《汉·地理志》：南海郡，有唐为潮州揭阳县。至石本揭作曷，音竭。）厉毒所聚，惧不得脱死，过庙而祷之。其冬，移袁州刺史。明年九月，拜国子祭酒。（元和十四年十月，以赦令量移袁州。明年九月，自袁州召为国子祭酒。）使以私钱十万抵岳州，愿易庙之圯桷腐瓦于刺史王堪。（“刺史王堪”上或有“州”字。）长庆元年，刺史张愉自京师往，与愉故善，（与上或有余字。今按：此合有余字，然石本无字，不欲补也。）谓曰：“丐我一碑石，载二妃庙事，且令后世知有子名。”愉曰：“诺。”既至州，报曰：“碑谨具。”遂篆其事，俾刻之。   
　　【唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭】　（王仲舒为连州司户，公令连之阳山。仲舒观察江西，公为袁州刺史。公既为作《燕喜亭记》，《修滕王阁记》，今志其墓，又书《神道碑》，《新史》并取公《碑志》作《传》。）   
　　王氏皆王者之后，在太原为姬姓。（或无之字。周灵王太子晋，以直谏废为庶人，时人号曰王家，因此为氏。）春秋时，王子成父败狄有功，（《左氏》文十一年，叟阝瞒侵齐，王子成父获其弟曰荣如。）因赐氏，厥后世居太原。至东汉隐士烈，（烈字彦芳，《东汉》有传。）博士征不就，居祁县，（后汉征君霸始居太原，霸子殷，别居祁县。）因号所居乡为“君子”。（下或有乡字。）公其君子乡人也。魏晋涉隋，世有名人。国朝大王父玄柬，（古限切。）历御史属三院，止尚书郎；（三院，谓侍御史、殿中侍御史、监察御史。玄柬（终比部员外郎。）生景肃，守三郡，终傅凉王；生政，襄邓等州防御使，鄂州采访使，赠吏部尚书。   
　　公尚书之弟某子，公讳仲舒，字弘中。（蜀作“讳弘中，字某”，后墓志同。今按：上句已有公字，此不当再出，当删。然无别本可据，姑存之。）少孤，奉母夫人家江南。读书著文，其誉蔼郁，当时名公，皆折官位辈行，（下浪切，）愿为交。贞元初，射策拜左拾遗，（贞元十年十二月，仲舒中贤良方正直言极谏科，起拜拾遗。）与阳城合遏裴延龄不得为相。德宗初怏怏无奈，久而嘉之。（或无而字。之或作其，下又有直字，）其后入阁，德宗顾列谓宰相曰：“第几人必王某也。”果然。月余，特改右补阙。（或无右字。）迁礼部、考功、吏部三员外郎。在礼部奏议详雅，省中伏其能。（伏或作服。）在考功、吏部，提约明故，吏无以欺。同列有恃恩自得者，众皆媚承，公嫉其为人，不直视，（或无人字。）由此贬连州司户。（贞元十九年，王叔文用事，弘中自吏部员外郎责连州司户。）移夔州司马，又移荆南，因佐其节度事，（或无事字。）为参谋，（为荆南节度裴均参谋。）得五品服。放迹在外，积四年。   
　　元和初，收拾俊贤，征拜吏部员外郎。未几，为职方郎中、知制诰。友人得罪斥逐后，其家亲知过门缩颈不敢视，公独省问，为计度论议，直其冤，由是出为峡州刺史。（峡或作硖。友人杨凭也。）转庐州，未至，丁母夫人忧。服除，又为婺州。时疫旱甚，人死亡且尽，公至，多方救活，天遂雨，疫定。比数年，里闾完复。制使出巡，人填道迎显公德。（显或作颂。）事具闻，就加金紫。转苏州，变其屋居以绝火延，堤松江路，害绝阻滞。（火上或有其字。阻或作沮。）秋夏赋调，自为书与人以期，吏无及门而集，政成，为天下守之最。（政或作化。）   
　　天子曰：“王某之文可思，最宜为诰，有古风，岂可久以吏事役之？”复拜中书舍人。既至京师，侪流无在者，视同列皆邈然少年，益自悲，而谓人曰：“岂可复治笔砚于其间哉？上若未弃臣，宜用所长。在外久，周知俗之利病，（或无利字，非是）。俾使之，当不自愧。”宰相以闻，遂得观察江南西道。（元和十五年六月，除江西观察使。）奏罢榷酤钱九千万。（千或作十。）军息之无已，掌吏坏产犹不释，囚之。公至，脱械不问。人遭水旱，赋窘，公曰：“我且减燕乐，绝他用钱，可足乎？”遂以代之。（或无足字，代下无之字。）罢军之息钱，（息上或有日字，）禁浮屠诳诱，坏其舍以葺公宇。三年，法大成，钱余于库，粟余廪，（廪上或有于字。）人享于田庐，讴谣于道途。天子复思，且征以代，虚吏部左丞位以待之。长庆三年十一月十七日，薨于洪州，年六十二。上哀恸戬，赠左散骑常侍。某日，归葬于某处。（长庆四年二月，葬河南。葬下或无于字。）   
　　某既以公之德刻而藏之墓矣，子初又请诗以揭之。（仲舒七子，初、哲、贞、弘、泰、复、洄。既上或无某字。某或作愈。）词曰：   
