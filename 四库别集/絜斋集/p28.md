<!-- { "loadSidebar": true } -->
公讳荦字子迈其先婺州金华人有仕江南者以著作郎宰分宁乐其土俗因徙居焉分宁之四世孙朝散大夫讳湜以儒学奋一门兄弟共学于修水上芝台书院道义相磨才华竞爽时人谓之十龙后登第者强半朝散之长子曰康州太守庶有诗名实生太史氏庭坚朝散之次子公之曽大父也讳廉熙宁元丰间屡将使指体量京东河决活饥民二十五万官至朝散大夫给事中赠少师妣楚国夫人刘氏南康髙士太子中允涣之女大父讳叔敖政和中将漕河朔疏廉访使者李滋之奸于朝黥隶衡阳时论快之绍兴中为户部尚书徽猷阁学士左宣奉大夫赠少师妣秦国魏国夫人皆李氏元配尚书常之女继室郎中莘之女二父俱有盛名东坡蘓公赋诗所谓何人修水上种此一双玉者是也考讳霦守袁永吉三州皆有惠政官朝请大夫赠通奉大夫妣硕人夏氏九江使君倪之女使君之名见江西诗派中公既生长名族而外氏又皆当世闻家耳目所接典刑犹在清标胜韵自然逸羣读书往往成诵落笔无世俗态以通奉公郊恩补将仕郎未几丁外艰执丧以毁瘠闻既即吉哀慕不衰再阅岁始以易试铨曹占髙等时户曹阙筠最近吉倍之公应得筠或言亲老且贫不堪淹久幸逊我公与之非雅故欣然许之即改注吉部胥相顾骇曰闻有急近次而争者矣未闻有逊人者未上丁太夫人忧服除主吉之龙泉簿吉大邦田租之输累巨万计奸弊总总郡檄公莅之始至吏或密请使令公瞪视之请不置访其故乃前此有吞其饮噐之饵拱手听所为莫敢谁何者一日复请公数之曰尔谓我不知耶吾忍而不发不欲暴前官之短尔亟去无污我遂罢遣之择愿吏平槩量除常岁多取之虐人情大悦会邑长病不任治剧郡俾兼领公敬长如旧事必咨焉宰感悦岁余以忧去公竟摄之葺学宫増弟子员立程蔡吕先生祠示学者以趋向建梯云桥民不病涉创大丰陂溉田二万顷虑其久且废也买田千亩山九百亩以备修筑之费立长若副分番掌之以均工役之劳堤防周密遂为长利侍郎孙公逢吉深叹美之为识其事以谂来者尝出见民有空舍老妪卧其下旁无一物屋犹坚壮心疑焉使人问故妇曰儿贾人将鬻此庐以就妇舍妪弗忍也甘此独卧公惊叹曰讵有此风耶立逮其二子俱来一窭且瘁一壮而悍者贾人也公曰此岂待拷掠而得其情哉欲置之法妪以天性之爱祈免甚苦贾人亦痛自刻责请后不敢公因其机而训饬之母子于是不暌寺簿刘公清之以比古循吏笃于风教者因赠行述其事于诗以美之再调汀州连城令创邑纔六十年介万山中民俗犷戾一语不相能即挟刃相向县以包盐为课北团悍甚稍追呼之羣聚发矢石官莫能制公曰岂有具耳目为人而不可以善化者也乃出版教谕之曰汝内郡良民非居八荒之外者负固若此如王法何令尹甫到官吏首言汝乡不输官物不请包盐官一绳以法令尹弗忍是用诲汝其自今尽去旧习输租以时请盐以额县不汝逮且率先者赏民喜更相语曰今令尹不我弃善教我矣是吾父也父可捍乎独可澄者实为首恶公请于郡冶之如法自是无梗政者大修学政増益栋宇厚给生徒属尉薛士颕以训而时时躬勉励之视龙泉有加焉士知向风始有预计偕者县圃有松老而连理公名之曰义松取先太史翊真观义松之作图而刻之邑人歌诵谓公徳政所召龙泉及是邑皆立祠以奉焉改宣教郎知湖州归安县近辅剧邑多贵臣大姓素难治平心处之既不肯吐刚茹柔以自欺亦不专抑强扶弱以自异巨室有讼理不直而以私请一断以法僧为恶少所诬胁取财物无以自明立伸其枉催科甚寛而信寛故民力可办信故期会不可违公私两便足为世法女巫游仙夫人者诳惑寓公逹于官府公判其牒云信巫不信医此愚俗之病衣冠右族岂宜沦胥滛祠不毁蠧民益甚乃杖其人而尽取其土木偶投洪流中及其它挟邪术惑民听者一切荡刷无遗类巫风遂息既觧印贫尼其归僦居郡治之侧吴兴士大夫敬之不替客或过之曰为邑者幸而终更恨去不速恶人之厉已也今公寓是邑而邦人加敬则必有道矣公曰吾滞于此囊无余赀耳岂意得此于苕霅之人乎部使者交荐有旨堂察寻干办诸军审计司公之为邑也每患民有艰厄力不能赡及是面对首言祖宗盛时京师有福田院诸路有广惠仓爱惜生灵恩深泽厚薄乎天渊今州县煎熬素无余羡金榖出入悉有成数其或水旱间作疫疠流行虽有良吏尽心力而为之所及几何甚非陛下爱养元元之意窃见州县多没人之产非豪强请佃则形势侵冒时或鬻之欺弊万端黠胥纳贿寖成干没于公家何补谓宜根括诸路凡未鬻之田与相继没入者别为一籍许见佃及旁近良民之愿耕者各视其乡斗斛输租为岁灾之备病者有以医疗死者有以塟埋责守倅令丞掌之如常平法时论韪之迁军噐监主簿转为丞又迁司农寺丞武臣有部纲无折阅者吏不与批书及钞反以法不得部运抑之公言于长曰上官不察役使下位彼安敢辞事幸而集顾以为罪可乎长深然之即日给钞且为申明使得沾赏时诏许百官上封事公言前后臣僚奏陈多切于今日者言而不行行而不力虽日有总章之访无益也不若行其所未行力行其所已行则政治有日新之功而太平之基立矣迁大宗正丞莅职之日吏以知宗已施行事请同书之公曰官必有属正欲详轻重度可否而后白长官行之法也懵不知何事而苟焉书之可乎曰例如此尔公曰审如是一知宗足矣何以丞为吏不能对自是事必先白摄司封郎官朝旨委籴米三十万经画有方未三旬而足居数月除大理正兼官仍旧公言故事未有以理官兼他职者力请补外除浙西提举常平茶盐事陛辞乞取百司省记条付敕令所删修可行者明着之令不然者去之毋存此名以惠奸吏上可之既至官建请僧牒五百易缗钱四十万籴米十七万有竒以备歉岁谓义仓所储不应混于省仓则为甲乙歴颁给所部日入米若干谨书而别贮之毋得侵用谓浙右盐本不足贳于亭户商人输钱而后偿之平居无以自给私鬻者众则多方经营务殖其本先期给之谓盐场阙官法许兼摄劳无赏亏有罚非所以劝请计其日月推赏与正员等遂着于令时陈便宜者或请断诸港以絶私贩朝廷施行之公言浙西支流甚众小人竞利朝禁暮撤私鬻未戢而日治撤防之罪秖益其扰命工图写曲折力为庙堂言之乃止役法不均民多嚚讼公谕令丞实具物力高下参以歇役久近聚厅定差后有诉不当而果然者令丞坐之置东西义阡以收遗骸创居养院以处孤老癈疾仍严不举子之禁满岁召为郎中入见乞増减盐额其说曰盐课之亏由未明变通之法而已因产多寡立额轻重祖宗之意夫岂不善然岁月既久风涛不常斥卤之地亦随而转产有増损之殊官守一定之额故有増于旧而额尚低者亦有损于旧而额犹高者低者其额易足盐虽有余官难强买往往以私自售高者其额难及不足则有罪私贩亦有罪等罪尔孰若私贩之为利官课阙失职此之由且以浙西言之临安岩门钱塘仁和等处岁増数及七八分常受増秩之赏嘉兴之下砂砂腰青村等处岁亏数及九厘常受冲替之罚岂受赏者皆能吏而被罚者皆庸才地之所产今昔不同而法之变通或未之思尔臣愚欲乞行下诸路提监司取各场岁帐就与推排十五年内皆増取其中数立为定额十五年内皆亏念其难办特与量减取彼有余补此不足诚为均一臣又尝观江淮守令亦有如此増减者若推排无私升降得实则诸场无课额不均之患官司无赏罚不当之失迁吏部郎中有以鬻爵得官援十二年减举主改秩者吏得所欲请与之公曰是别有条欲减举员倍其年可也其精明类此除枢密院捡详踰月兼都承旨时边事繁兴盗权者欲引公自助公不然之遂大与忤密院施行皆由吏出公曰吾岂可复在此位耶力求去以为右司郎中寻将指江壖赈济流徙至金陵阅寺观中僵尸枕籍存者仅有余息而来者累累未已公蹙然曰是救焚之时曽子固河北救灾议可行也先是朝旨人日给米二升钱二十公与留守徐侍郎谊计之曰是以勺水救涸辙可濡顷刻不可以活请口多者月给之寡者并两月给徐公恐无以继公曰不然日给之彼终日纔仰此为哺所及微矣并与之彼得以展转自营不犹愈乎会副枢丘公崇赴镇公迎谓之曰纾一旦之急将命者之责还定安集之政在制阃矣丘公异其言屏骑从至馆寓促膝语甚久公因劝以收集溃卒等事丘公然之使还属时更化朝论知公植立之正仍为宰椽尝白当路四方奏报稽留何以责禀令者今辇下死囚俟报或几年不下况逺方乎于是以公兼左司公念省司繁重日力不逮率以清夜端居静室秉烛炷香躬阅狱案黙祷之曰若有寃当使我心目豁然尽得其情至操拟笔则又曰汝当死矣其信然否取案再阅之犹幸其可生也至事干名教亦不苟贷一妇人欲杀其夫毒所馈羮夫未及食他人索之妇不敢言竟以此毙狱上以无意于杀得不死公曰此人之死虽非妇意独不欲死其夫乎兹不可赦之大者卒论杀之迁大府少卿未浃旬除中书门下省检正诸房公事金始修好以为接伴使旧例前期一月被命得以参考故实讲求典礼时乃初使且趋行甚急或谓公何以应之曰吾应之以理而已既至都梁兵革始息饥民满野倾囊中赍易铁钱分给之北使踰淮以锡燕撤乐疑不即赴官属不知所出公谕之曰本朝成肃皇后几筵未撤皇帝未即吉国乐未举非有他也且北使值国讳日犹不预宴况于国恤重轻较然尚何疑乎北使矍然听命遂伴至京口道千秋桥归正人之子陈享者遮道疾呼称归朝人北使欲与之语未及也比入馆将命者以为言公曰适舆中所见一病风狂夫尔惊动信使皇恐官府已惩治之曰非为此也承命而来谓用兵时恐国人有轶于南者因令体访今斯人有归朝之语故欲面叩之尔公曰此非送伴所敢预闻朝廷尽索北人发还已竟假有存者拘辖必严讵容辄出其非俘掠明甚国信必欲见之当以闻于朝获旨而后可其人语塞求一纸道所以然归以为验公令述其事付之词约指明闻者自屈庙堂加敬爱焉有武臣自陈求路钤者阅其资歴虽已更数任而居官任职实不过一考公曰此乃以计取朝廷名噐者兵钤可遽得耶亟令赴部注合入阙钱塘富人钱氏子诣省援例乞书填叔父输粟军前所给绫纸同列将从之公不许曰是有可疑他人为请甚力卒不许后一时授官者例以伪获罪而是子以不书填也独免除直显谟阁两浙转运判官寻升副爱惜财物一不轻用惟救民病恤死丧无所靳尝因护客见挽繂者踣冰雪中深念之及是应办为置絮衲别给雨具而厚与之粮自都至京口令所部郡邑甃挽路人不知泥滑之苦金使见亦嗟叹迁大府卿寺事多隶版曹惟和剂局专领往时药物取诸杂买场不即与直商人惮与官市故药多阙阙而求之其价辄倍公乃命场吏有以药售者亟赍钱楮与偕来吾面给之商人麕至率得平直庙堂喜曰使居官者皆如黄卿之为何事不办每岁颁药两总所至局如中都官吏供亿徒有重费请从本司自遣人至彼鬻之归其直于局朝廷从之太府司农二寺军噐将作监岁久颓毁公建议勿葺而徙诸韩氏故居又迁和剂局与外府邻以便检核焉轮对称今兵革重费之余朝廷日夜所忧莫急于治财而财所从出未有不取诸民者今日民力岂可复困要莫如省费一费省则一利积朝廷及州县冗费皆省则在在有积矣又言春秋传记楚子入莒莒以城恶而溃比者维扬襄阳城守不可犯全椒仪真蹂践于金可以为鉴故修城为当今急务而议者必谓大费非今所堪臣观汉世役民多取诸有罪者今鲸卒布天下用以修筑毋责成于一切而使后人续之秩满具数来上自此天下皆坚城矣上施行之公屡请补外朝廷虽黾勉听去而犹未许就阙除淮南转运副使兼提刑趣之就道加秘阁修撰以宠之北方俶扰使不时至浮言扇动富商有束担理柂而他之者公乃治圃修桥示以闲暇而内谨防范人情按堵隆冬冰淮千夫撞之仅能移篙公因巡歴疏决有为人诬愬而反系其父子者有诬以私贩没入财贿而犹桎梏者有罪不至甚而踰年不决者人人阅实又相视筑滁阳城遂感寒疾及迁治所楮令方新民间闭市公犹力疾慰安闾巷出铁钱收旧劵发仓实平籴价列肆旋复百姓益喜而公病深矣嘉定四年正月十日竟至大故寿六十有一积阶至朝请郎淮人老幼出涕元夕举市无鼓吹声连城之民思其遗爱聚哭于所奉祠下而又奠于临川此足以知其至诚感人有不可觧于心者矣宜人徐氏朝请大夫鄼之女子三人堮迪功郎监镇江府都酒务崖将以遗泽补官坡先六年卒女三人长适修职郎新岳州华容县尉洪慥先公卒次适从事郎新袁州宜春县丞燕季子次适承直郎监池州城下税务王挺孙男女各一人诸孤将以七年某月某日奉公之柩塟于抚州临川县天堂之麓公资性笃实用心于内不汲汲于荣禄初试吏时侍郎刘公颕持节江介讽公达意于帅枢王公蔺同荐其才公耻自媒而止后为列院参政娄公时为同舍见公造请希阔深爱重焉及丞戎监同列有贵家子阿附权要语公曰人之所趋不得不趋第俛首一见美官立可得公正色曰君可徃某则不可观风浙右之日有蘓师孟者夤缘师旦补官占一卒养私马于官廐公曰是敢尔耶没入之黥其党亲为吏而犯法者师旦虽含怒公弗顾也方羣阴用事则介然自持及公道复开亦恬然无愧名流以是推之每谓公若不限以科第岂容我辈独在台阁公曰假令某以科第进亦必不在台阁居朝列十三年循序而升未始超越故制词有云安于平进澹然无营起居王舍人介称其明白洞达礼部倪尚书思以先太史勉之深感其言服膺无斁谓子弟曰先太史名播海内而官不过员郎位不过著作今吾徳业未充而禄位过之岂不有愧汝等但宜笃志力学毋更求过入于侈靡其有定分者分寸不可强枉尺直寻徒丧所守尔公之立身垂训大槩若此尤隆于友爱兄将之官夷陵未至而没于荆南子幼丧不能归公驰赴之经大泽中迷失道间关久之始得草庐宿焉或告曰虎方食人而去濒于殆矣而无他虞若有相之者既达江陵复走数百里从亲旧假贷诸公多其谊争馈之躬护旅榇挈其家而归既毕窀穸余助昏嫁族党姻戚急难之际鳏寡孤独之家分俸给之有捐数百金者家藏山谷与族弟靖民判官帖谓吾侪所以衣冠而仕者岂已力哉皆高曽以来积累所致冲和之气偶在此一支尔其实相去不逺每过马鞌坟未尝不愧汗也常诵斯语而敬行之又摘冲和二字求东宫大书以名其堂攻愧参政楼公记之生平不治产业惟法书名画古噐物是好一日得山谷帖数十巻直千金倾槖而偿之对客卷舒津津喜见眉睫曰吾不贫矣又乐与名胜燕集不计费故其家屡空士人或献诗云官大屡持节家贫犹典衣公曰此子善形容我者家藏书万余巻纵观博采苟片言有可取亦诵味不休诗律字体大略祖述山谷而时出新意自成一家大字尤竒壮东宫欲见之书中庸大学以献既览之喜锡赉良厚其所称举皆当世佳士中书舍人陈公希点尝称仁和丞老成练达为求表荐既许之矣会陈公卒有欲攘之者公曰吾岂可以生死贰其心哉卒如初诺风规秀整进止安详朝会立大廷中绅緌属目尝于梦寐中与神人问答皆达生语其少也梦游大官府丹碧晃耀与尘世殊金书淮南二大字高揭其上戊辰之岁护客维扬仰视所揭适与梦符叹曰人生万事莫非前定今日驱驰王事乃兆于四十年前之梦信不偶然将漕于淮竟此易箦是岂真有数耶年不配徳飞不尽翰贤士大夫皆伤惜之杂着二十巻介轩诗词三十巻藏于家某顷充员枢属公为检正率数日一见见即倾倒磨切讲贯之益深契此心后官临川二子护丧还里追念畴昔令人霣涕二子属状其行顾惟荒陋未敢许葬有日不逺千里走介遗书具公行已居官本末甚悉重以为请乃为之櫽括而敬授之于以求铭必有能发挥盛美者谨状 
