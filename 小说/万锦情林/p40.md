<!-- { "loadSidebar": true } -->
　　闻书上，天子怜悯之，诏鞠其狱，果冤。焦氏、焦榕、李亚奴俱弃市。玉英恳言；亚奴在襁褓，无所知识，且李氏一线，不绝之嗣，乞赐矜宥。上从其言，宥亚奴死罪，焦氏、焦榕俱正典刑。

　　【陈茂烈乞恩终养疏】
　　臣贯福建兴化卫旗，籍浙江温州府瑞安县人，由进士升任今职。臣生十三年，父善祥不幸早丧。母张氏无任劬劳，臣又只身，别无次丁，孤苦成立。臣前任吉安府推官，母年虽高，犹能就禄，继蒙圣恩，行取来京，母年愈老，疾病缠绵，不禁跋涉，重违故乡。临别叮咛，言语悲切。臣待罪于兹，将一年矣。顾以菲才，无补风纪。又蒙圣恩录臣前任微劳，赐之□命，举家幽明，咸被天宠，揣分奚堪，固宜损躯图报于万一也。奈慈闱衰迈，夕照如飞，母今已七十有七矣。君恩犹可以再酬，母年不可以多得也。况臣未有男嗣，又无弟兄，一母一子，各天一涯。千思万思，无时不思。疾病独自呻吟，药饵谁与调节。臣既思母，则报主之心乱。母复思臣，则保身之心微。臣心可悯，母心尤可虞也。伏愿皇上，怜臣母子孤苦，乞该部，照例放臣终养，使得以无倚门之望，少伸寸草之忱。臣虽奉亲颜，仰瞻天日，愈思恩渥，益励初心。尚期陨埃之报于将来，再效尤马之劳于未死。岂敢释然而长往者哉。臣实心恳切，谨具奏闻。

　　【御制联句】
　　京城正月，诸人皆看上元。数人登楼，买酒挟妓，唱舞喧哗，楼有内外所。太祖出游，亦买酒在外楼，寥寥独酌。任福通登楼，随俯伏。上呼之起，摇手令勿言。福通进杯，退而跪。内楼人指说："那两个怪了。一个坐吃，一个跪下。"上问："你是甚人？"答曰："某国子监生，四川重庆府巴县人氏。"上作联曰：
　　千里为重，重水重山重庆府。
　　福通对云：
　　一人是大，大邦大国大明君。
　　上悦，次日特除浙江布政使。时监内十年未出身者有之，福通不劳而得大官，正孟子谓：莫之为而为者，天也；莫之致而致者，命也。此人之谓欤。

　　【上幸多宝联】
　　京师佛刹曰多宝。太祖游幸之。见幢幡尽书多宝如来佛号。圣制曰：
　　寺名多宝，有许多多宝如来。
　　左右朱紫数十人，俱寂然未答。惟翰林学士江怀素进曰："微臣浅露，不揣凡庸，敢奉鄙句，烦圣听，万罪。"太祖曰："题目自朕，偶意从卿所对，何害。"
　　学士再拜对曰：
　　国号大明，无更大大明皇帝。
　　太祖笑曰："善哉。"随升学士任吏部尚书之职，以彰其才。

　　【店主还联】
　　刘三吾侍太祖微行出游，入市小饮，无物下酒。上出联云：
　　小村店三杯五盏，无有东西。
　　三吾未及对，店主先对曰：
　　大明国一统万方，不分南北。
　　明日早朝，上召店主至，称其才，欲官之。店主乃元末人，元末不愿仕者，自断其指，店主乃断指之人，辞不受任。

　　【斧头梯子联】
　　舒芬状元江西人，潜修时，晨昏灯火，午夜闻难，志魁天下。及年届大比，作联题斋曰：
　　砍桂斧头此日七八磨就了，上天梯子今秋千万放长些。
　　遂于此年奏捷，丁丑大魁天下。

　　【以姓为联】
　　惠安欧知县，出部粮，与泉学赵教谕饮酒。知县将教谕姓氏为联云：
　　赵先生饮酒，一走便肖。
　　教谕亦将知县姓答云：
　　欧大君追粮，一区全欠。
　　人称两巧。

　　【佛印出联】
　　苏学士名轼字子瞻，别号东坡。与诗僧谢端卿法名佛印，结交甚厚，每相往来赓酬，饮酒为乐。一日，佛印往苏家，见夫人纱橱中卧。遂作联云：
　　碧纱帐里睡佳人，烟笼芍药。
　　夫人亦敏捷对云：
　　青草池边洗和尚，水浸葫芦。
　　佛印笑曰："和尚得对夫人实非望外矣。"

　　【王探花判】
　　昔探花郎王刚，中为御史，出巡福建龙溪。张生与邻女私通，被获到司，供词各成四六判章。王公见檐前蛛网悬蝶，指曰："汝能赋此乎？"张生吟曰：
　　只因赋性太颠狂，游遍花间觅遍香。
　　今日误投罗网里，脱身便是探花郎。
　　王公悦，又指竹帘谓女曰："汝试赋之。"遂吟云：
　　绿筠劈破条条直，红线经开眼眼奇。
　　为爱如花成片段，致令直节有参差。
　　公见二人供称，俱未议婚，谓众曰："天生一对，才美两全，宜家宜室，可结姻缘。"提笔即判云：
　　佳人才子两相宜，致福端由祸所基。
　　求作夫妻谐老愿，不劳钻穴隙相窥。
　　当日放之宁家。时人称御史曰王方便。

　　【尼姑嫁人判】
　　进士黄公文炜建昌人，任华亭令，有尼蓄发，欲嫁人，投词以求批执证。黄公判云：
　　短发蓬松似绿云，缁衣脱却换红裙。
　　如今嫁作良人妇，免得僧敲月下门。

　　【妇嫁判】
　　田野黄公名中，浙江遂昌人。嘉靖中任铅山县令。铅有民弃寡母与妇，出外数年不归，绝无音信。姑媳织度日，又值岁饥，债逼无以自存。妇讼于官求嫁。黄公批云：
　　游子久不归，生死无消息。堂上白头人，门闾凝望久。况有绿发妻，篷帏守孤寂。家贫亲友疏，谁与供衣食。妇人忆夫子，今也转弃掷。妇姑影相吊，对泣沾襟臆。今年天又荒，诸债相煎迫。俄思两细事，廉耻当此惜。奴婢愚妇人，此义总不识。有路可偷生，骈死竟何益，不如卖我妇，得钱延残魄。且了公私债，地下亦清白。持牒投县公，公心为之戚。夫逃去改嫁，此是大明律。据案书此执，去之从尔适。
　　遂依律许嫁。
　　附录：卷之三 上层全目
　　李玉英本　君臣口联　司马门贴　给事尚书
　　李妙缘本　兄弟对联　生员捷对　夫妻对语
　　陈茂烈疏　店主还联　雪消月满　佛印出联
　　吴良咏疏　多宝联对　发疏须广　王探花判
　　周 氏  本　螃蟹鳞甲　鼎鼐调羹　词判僧奸
　　张钦谏疏　商辂捷才　御沟金屋　词判幼婚
　　李 氏  疏　马铎梦联　春雨分茶　词判老婚
　　蔡完兖疏　堂上春联　以姓为联　词判强奸
　　解缙奉母书　神童捷对　比十四天　尼姑嫁人判
　　与情妓书　端明敏捷　木匠还联　嫁妇判
　　李白退番书　书童善对　泉州教授　萤蚊判
　　宰相对联　台阁先声　龙听以角　汤婆竹夫人判
　　御制联句　斧头梯子

卷之三 下层

　　【觅莲记传】
　　刘一春，字茂华，号熙寰，江东人也。世居重叠山华村之西，为故家旧族，祖先广积阴功。父武南公，为庠士，有重名。常自言曰："吾有儿必显。"生三子："一奉，一春，一泰。一春自幼聪颖，禀逸韵于天，陶含冲气于特秀。甫十五，即留心武事，弓马精熟，以鹰扬自期；忽思"挽二石弓，不如识一丁字"，遂弃武专于文。年十八，补邑庠生，猎史搜经，著述日富，远蜚清誉，卓冠士林。人以其才似贾谊，称为"洛阳子"。
　　时有母舅马二皋，欲去邻省为知府，生父命生饯送。舅欲与偕，生以秋试在念，送二程而返。过一凤巢谷，有老人称知微翁，数术甚高，戢曜幽壑，采真重崖僻，结草庐于山麓。生亦仰其名，特拜求今岁之数。老人书二句付生，曰："觅莲得新藕，折桂获灵苗。"生不解，求明示。老人又画一人手持一圭，下书"己酉禾斗"字。生曰："吾当于己酉发科乎？然非其时矣。"老人笑曰："数之说微，徵则为验，但前行，知此不过三日。"生辞退。
　　次日，至一村，绿水护居，竹篱遮舍，其家姓赵名思智，号乐水散人，盖生之受业恩师也。因进访，师喜，款留备至，寓生于东厢之梅轩前。时属孟春末旬，寒玉堆芳，冰葩散馥。生步于梅下，诵古诗一首：
　　玉堂清不寐，寒夜漏声长。
　　吟到梅花处，诗成字也香。
　　复举手整冠，仰数梅花。
　　见古梅压短墙东西，闻隔墙似有女声音，乃以折梅为由，履扁石窥之。一女浅妆淡饰，年可十六七，手执梅枝，口中吟曰："今日看梅树，新花已自生。"忽回头见生，遽掩其身。生心赞曰："冰肌玉质，不亚寿阳笑出花间语，独擅百花之魁。不意尘埃中有此仙品！"俄而师至，与生游于适然园。至红雨亭，亭中有桃花纸挂屏，针刺小诗一绝：
　　小园日涉已成趣，引得东风到草堂。
　　惟有芳桃解春意，笑舒粉脸待刘郎。
　　生玩之，似有喜意。师笑曰："此吾甥女所书，自幼爱观史籍并词话，触处皆喜题咏。渠父不知戒，吾以谓非女子长技，往往规之。昨与寒荆到小园，又有此绝句矣。昔吾姊梦李白送轴而生，盖不凡女也。"生极心慕口赞，反至树下，独立久之，自思："题诗之女，必隔墙所见者。"忽忆知微翁之数，点首悟曰："人持一圭，乃'佳'字也；己酉二字，乃'配'字也，所谓佳配者，其此乎？不然，何以曰：'解春意'？又曰：'待刘郎'？又不然，何不先不后而见诗睹面，适当三日之期也？微生有幸，当不避赴梅之嫌；淑女多标，幸尚免梅之叹。吩咐梅花自主张，为人作媒妁，何如？"
　　次日又至，隔墙自沉吟曰："今朝梅树下，定有咏花人。"用意窥之，则杳不可见。欲久留以图再面，自度不可。辞师而归，悒悒曰："此别一见无由，何有于配？知微翁，知微翁，其戏我矣！"
　　越日，禀命父母，携琴负芨，游学外处，泛舟至落石村，推蓬望之：柳拖新绿，桃染初红。乃停舟水涯，步于堤上，有一老者，须发皓然，衣冠闲雅，一舟一仆，飘然而来。适与生值，见生丰采可挹，知其非常人，因询生所以。生语之故。老人张目视生曰："华村刘二郎，其执事否？"生曰："然。"老人地喜甚，盖生之父与老人素契者。老人姓金，名维贤，号守朴野老，年逾六旬，性好交纳，而家极饶裕，且崇礼乐善，乡誉颇隆。与生执手谈曰："吾家岁延名师课儿，又与尊翁契厚，其枉留文旌，以续通家旧好何如？"生欣然从之。至家，馆生于东堂左室。
