<!-- { "loadSidebar": true } -->
　　钦定四库全书　　　　　集部五
　　鲁斋遗书　　　　　　　别集类四【元】
　　提要
　　【臣】等谨案鲁斋遗书十四卷元许衡撰衡有读易私言已着録初衡七世孙壻郝亚卿辑其遗文未竟河内教谕宰廷俊继成之嘉靖乙酉山隂萧鸣鳯校刋于汴后复有题识云鸣鳯方校是书适应内翰元忠奉使过汴谓旧本次第似有未当乃重编如左续得内法及大学中庸直解俱以増入旧本名鲁斋全书窃谓先生之书尚多散佚未敢谓之全也故更名遗书盖此本为应良所重编而鸣鳯更名者也首二卷为语録第三卷为小学大义直説大学要略大学直解第四卷分上下上为中庸直解下为读易私言读文献公揲蓍説及隂阳消长一篇第五卷为奏疏第六卷亦分上下上为杂著下为书状第七第八卷为诗乐府附録二卷则像赞诰勑之类及后人题识之文其书为后人所裒辑无所别择如大学中庸直解皆课蒙之书词求通俗无所发明其编年歌括尤不宜列之集内一槩刋行非衡本意然衡平生议论宗防亦颇赖此编以存弃其芜杂取其精英在读者别择之耳其文章无意修词而自然明白醇正诸体诗亦具有风格尤讲学家所难得也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　鲁斋遗书卷一　　　　　　元　许衡　撰语录上
　　天之低以浊者又复清而浮地之裂以泄者又复凝而填人物之歇灭蒌败者又复生息而繁滋比阴阳运气泰而通则前日之混沌者复为之开辟矣
　　天地阴阳精气为日月星辰日月不是有轮郭生成只是至精之气到处便如此光明阴精无光故逺近随日所照日月行有度数人身血气周流亦有度数天地六气运转亦如是到东方便是春到南方便是夏行到处便主一时日行十二时亦然万物都随他转过去便不属他
　　万物皆本于阴阳要去一件去不得天依地地附天如君臣父子夫妇皆然
　　天有寒暑昼夜物有生荣枯瘁人有富贵贫贱风雨露雷无非教也富贵福泽贫贱忧戚亦无非教也此天地所以造化万物日新无敝者也
　　长生长春如何长得春夏秋冬寒暑代谢天之道也如春可长亦不足贵矣南北东西是定体相对春夏秋冬是流行运用却便相循环一体一用
　　人生天地间生死常有之理岂能逃得却要寻个不死宁有是理
　　凡言性者便有命凡言命者便有性
　　贫贱富贵死生脩短祸福禀于气皆本乎天也是一定之分不可求也其中有正命有非正命者尽其道而不立乎岩墙之下脩身以待之然此亦有吉凶祸福死生脩短来当以顺受所谓莫之致而至者皆正命也乃系乎天之所为也非正命者行险徼幸行非礼义之事致于祸害桎梏死者命亦随焉人之自召也
　　云从龙风从虎气从志龙虎所在而风云从之志之所在而气从之
　　慎思视之所见听之所闻一切要个思字君子有九思思曰睿是也要思无邪目望见山便谓之青可乎惟知故能思或问心中思虑多奈何曰不知所思虑者何事果求所当知虽千思万虑可也若人欲之萌即当斩去在自知之耳人心虚灵无稿木死灰不思之理要当精于可思虑处
　　或问心也性也天也一理也何如曰便是一以贯之又问理出于天天出于理曰天即理也有则一时有本无先后有是理而后有是物譬如木生知其诚有是理而后成木之一物表里精粗无不到如成果实相似如水之流溢出东西南北皆可体立而用行积实于中发见于外则为恻隠为羞恶内无不实而外自无不应凡物之生必得此理而后有是形无理则无形孟子所谓妄人者无此理何异于禽兽哉事物必有理未有无理之物两件不可离无物则理何所寓读史传事实文字皆已徃粗迹但其中亦有理在圣人观转蓬便知造车或观担夫争道而得运笔意亦此类也但不可泥于迹而不知变化虽浅近事物亦必有形而上者但学者能得圣神功用之妙以观万事万物之理可也则形而下者事为之间皆粗迹而不可废
　　仁为四德之长元者善之长前人训元为广大直是有理心胷不广大安能爱敬安能教思无穷容保民无疆仁与元俱包四德而俱列并称所谓合之不浑离之不散仁者性之至而爱之理也爱者情之发而仁之用也公者人之所以为仁之道也元者天之所以为仁之至也仁者人心之所固有而私或蔽之以陷于不仁故仁者必克巳克已则公公则仁仁则爱未至于仁则爱不可以充体若夫知觉则仁之用而仁者之所兼也元者四德之长故兼亨利贞仁者五常之长故兼义礼智信此仁者所以必有知觉不可便以知觉名仁也
　　五常性也天命之性性分中之所固有君臣父子夫妇长幼朋友所行之道也率性之道职分之所当为圣人以中道公道应物而已无我无人无作为以天下才治天下事应之而已但精微之理圣人之能事也【末二句疑有误字】
　　天运时刻不暂停圣人明睿所照见于无形非常人智虑所及者
　　先贤言语皆格言然亦有一时一事有为而言者故或不可为后世法或行之便生弊唯圣人言语万世无弊虽有为而言皆可通行而无弊
　　凡为学之道必须一言一句自求巳事如六经语孟中我所未能当勉而行之或我所行不合于六经语孟中便须改之先务躬行非止诵书作文而已
　　圣人之心如明镜止水物来不乱物去不留用工夫主一也主一是持敬也
　　东莱尝云南轩言心在焉则谓之敬且如方对客谈论而他有所思虽思之善亦不敬也才有间断便是不敬凡事一一省察不要逐物去了虽在千万人中常知有巳此持敬大略也
　　日用间若不自加提防则怠惰之心生焉怠惰心生不止于悠悠无所成而放僻邪侈随至矣
　　耳目闻见与心之所发各以类应如有种焉今日之所出者即前日之所入也同声相应同气相求未尝少差不可不慎也
　　庸人之目见利而不见害见得而不见失以纵情极欲为益巳以存心养性为桎桔不丧德殒身而不已惟君子为能见微而知著遏人欲于将萌
　　二程以格物致知为学朱子亦然此所以度越诸子大学孔氏之遗书也其要在此凡行之所以不力只为知之不真果能真知行之安有不力者乎博学之审问之慎思之明辩之只是要个知得真然后道笃行之一句圣人教人只是两字从学而时习为始便只是説知与行两字不惑知命耳顺是个知字只是精粗浅深之别耳耳顺是并无逆于心者到此则何思何虑不思而得也从心不逾矩则不勉而中
　　或问穷理至于天下之物必有所以然之故与其所当然之则所谓理也曰博学审问慎思明辩此解説个穷字其所以然与其所当然此説个理字所以然者是本原也所当然者是末流也所以然者是命也所当然者是义也毎一事毎一物须有所以然与所当然
　　不听父命者则为不孝不听君命者则为不忠其或不听天命者独无责耶君父之命或时在可否之间设教者犹曰勿逆勿怠况乎天命大公至正无有不善何苦而不受命乎
　　志伊尹之所志学顔子之所学出则有为处则有守丈夫当如此出无所为处无所守所志所学将何为责得人深者必自恕责得巳深者必薄责于人葢亦不暇责人也自责以至于圣贤地面何暇有工夫责人见人有片善早去仿学他葢不见其人之可责惟责已也顔子有之以众人望人则皆可以圣贤望人则无完人矣子曰赐也贤乎哉夫我则不暇
　　责已者可以成人之善责人者适以长已之恶喜怒哀乐爱恶欲一有动于心则气便不平气既不平则发言多失七者之中惟怒为难治又偏招患难须于盛怒时坚忍不动候心气平时审而应之庶几无失
　　忿气剧炎火焚如徒自伤触来勿与竞事过心清凉天地间当大着心不可拘于气质局于一巳贫贱忧戚不可过为陨获贵为公相不可骄当知有天地国家以来多少圣贤在此位贱为匹夫不必耻当知古昔志士仁人多少屈伏甘于贫贱者无入而不自得也何欣戚之有
　　凡事物之际有两件有由自己的有不由自己的由自己的有义在不由自己的有命在归于义命而已世人怀智挟诈而欲事之善岂有此理必尽去人伪忠厚纯一然后可善其事至于死生祸福则一归之天命而已人谋孔臧亦可以保天命人能摄生亦可以保神气自暴自弃而有凶祸皆自取之也
　　巧言令色人欲胜天理灭矣人但当脩心自理不问与他合与不合果能自脩天下人皆能合若只以巧言令色求合则其所合者可知矣
　　汲汲焉毋欲速也循循焉毋敢惰也非止学问如此日用事为之间皆当如此乃能有成
　　祸福荣辱死生贵贱如寒暑昼夜相代之理若以私意小智妄为迎避大不可也
　　毁不可遽誉亦不可遽喜不可遽怒亦不可遽处人须要重厚待人须要久逺顾歳晏如何耳一时一暂便动摇去从他做毁誉后段便难收拾
　　有不虞之誉有求全之毁不虞无故而致誉也无实而得誉可乎大誉则大毁至小誉则小毁至必然之理也故圣贤得誉则无所致毁大名之下难处在圣贤则异于是无难处者务实而得名故也夫名美器也造物者忌多取非忌多取忌夫无实而得名者
　　圣人是因人心固有良知良能上扶接将去他人心本有如此意思爱亲敬兄蔼然四端随感而见圣人只是与发达推扩就他元有的本领上进将去不是将人心上元无的强去安排与他后世却将良知良能是斵丧了却将人性上元无的强去安排栽接如雕虫小技以此学校废坏坏却天下人才及去做官于世事人情殊不知逺近不知何者为天理民彛似此民何由向方如何养得成风俗他于风化人伦本不曾学他家本性已自坏了如何化得人
　　称人之善宜就迹上言议人之失宜就心上言葢人之初心本自无恶特以利欲驱之故失正理其始甚微其终至于不可救仁人虽恶其去道之逺然亦未尝不愍其昏暗无知误至此极也故议之必从始失之地言之使其人闻之足以自新而无怨而吾之言亦自为长厚切要之言善迹既着即从而美之不必更求隠微主为一定之论在人闻则乐于自勉在我则为有实騐而又无他日之弊也
　　善恶消长善少恶多则善其善而不敢攻其恶善多恶少然后敢攻治病亦然痼疾之人且当扶护元气为主圣人于门弟子教养之际亦如此
　　教人使人必先使有耻无耻则无所不为既知耻又须养护其知耻之心督责之使有所畏荣耀之使有所慕督责荣耀皆非所以为教也到无所畏不知慕时都行不将去
　　学则三代共之皆所以明人伦也人伦明于上则小民亲于下舜明于庶物察于人伦后世君臣父子兄弟夫妇朋友此五者祸乱相寻只是人伦不明故致如此且如大舜处顽嚚傲三者之间孜孜如此只是人之大伦合如此故无怨尤爱之则喜而不忘恶之则劳而弗怨人只于此处明得然后尽得人道
　　事亲大节目是养体养志致爱致敬四事中致爱致敬尤急所以孝只是爱亲敬亲两事耳天子之孝推爱敬之心以及天下亦惟此二事为能刑于四海固结人心舍此则法术矣其效与圣人不相似父母在不逺逰为子者恃血气何所不徃但父母思念之心宜深体当以父母之心为心
　　父子之亲君臣之义与夫妇长幼朋友亦莫不各有当然之则此天伦也苟无学问以明之则违逺人道与禽兽殆无少异
