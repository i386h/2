<!-- { "loadSidebar": true } -->
　　作有利于时制有便于物者可为也事有乖于数法有翫于时者可改也故行于古有其迹用于今无其功者不可不变变而不如前易而多所败者亦不可不复也汉之初兴分王子弟委之以士民之命假之以生杀之权于是骄逸自恣志意无厌极鱼肉百姓以盈其欲暴蒸骨血以快其情上有簒叛不轨之奸下有暴乱残贼之害虽籍亲属之恩盖源流形埶使之然也降爵削土稍稍割夺卒至于坐食俸禄而已然其洿秽之行淫昏之罪犹尚多焉故浅其根本轻其恩义犹尚假一日之尊收士民之用况专之于国擅之于嗣岂可鞭笞叱咤而使唯我所为者乎时政凋弊风俗移易纯朴已去智慧已来出于礼制之防放于嗜欲之域久矣固不可授之以柄假之以资者也是故收其奕世之权校其纵横之埶善者早登否者早去故下土无壅滞之士国朝无专贵之人此变之善可遂行者也井田之变豪人货殖馆舍布于州郡田畆连于方国身无半通青纶之命而窃三辰龙章之服不为编户一伍之长而有千室名邑之役荣乐过于封君埶力侔于守令财赂自营犯法不坐刺客死士为之投命至使弱力少智之子被穿帷败寄死不敛寃枉穷困不敢自理虽亦由网禁踈阔盖分田无限使之然也今欲张太平之纪纲立至化之基址齐民财之丰寡正风俗之奢俭非井田实莫由也此变有所败而宜复者也肉形之废轻重无品下死则得髠钳下髠钳则得鞭笞死者不可复生而髠者无伤于人髠笞不足以惩中罪安得不至于死哉夫鸡狗之攘窃男女之淫奔酒醴之赂遗谬误之伤害皆非值于死者也杀之则甚重髠之则甚轻不制中刑以称其罪则法令安得不参差杀生安得不过谬乎今患刑轻之不足以惩恶则假臧货以成罪托疾病以讳杀科条无所准名实不相应恐非帝王之通法圣人之良制也或曰过刑恶人可也过刑善人岂可复哉曰若前政以来未曾枉害善人者则有罪不死也是为忍于杀人也而不忍于刑人也今令五刑有品轻重有数科条有序名实有正非杀人逆乱鸟兽之行甚重者皆勿杀嗣周氏之秘典续吕侯之祥刑此又宜复之善者也易曰阳一君二臣君子之道也阴二君一臣小人之道也然则寡者为人上者也众者为人下者也一伍之长才足以长一伍者也一国之君才足以君一国者也天下之王才足以王天下者也愚役于智犹枝之附干此理天下之常法也制国以分人立政以分事人逺则难绥事总则难了今逺州之县或相去数百千里虽多山陵洿泽犹有可居人种谷者焉当更制其境界使逺者不过二百里明版籍以相数阅审什伍以相连持限夫田以断并兼定五刑以救死亡益君长以兴政理急农桑以丰委积去末作以一本业敦教学以移情性表徳行以厉风俗覈才艺以叙官宜简精悍以习师田脩武器以存守战严禁令以防僭差信赏罚以验惩劝纠游戏以杜奸邪察苛刻以絶烦暴审此十六者以为政务操之有常课之有限安宁勿懈堕有事不迫遽圣人复起不能易也向者天下户过千万除其老弱但户一丁壮则千万人也遗漏既多又蛮夷戎狄居汉地者尚不在焉丁壮十人之中必有堪为其什伍之长推什长已上则百万人也又十取之则佐史之才已上十万人也又十取之则可使在政理之位者万人也以筋力用者谓之人人求丁壮以才智用者谓之士士贵耆老充此制以用天下之人犹将有储何嫌乎不足也故物有不求未有无物之嵗也士有不用未有少士之世也夫如此然后可以用天性究人理兴顿废属断絶网罗遗漏拱押天人矣或曰善为政者欲除烦去苛并官省职为之以无为事之以无事何子言之云云也曰若是三代不足摹圣人未可师也君子用法制而至于化小人用法制而至于乱均是法制也或以之化或以之乱行之不同也苟使豺狼牧羊豚盗跖主征税国家昬乱吏人放肆则恶复论损益之间哉夫人待君子然后化理国待蓄积廼无忧患君子非自农桑以求衣食者也蓄积非横赋敛以取优饶者也奉禄诚厚则割剥贸易之罪廼可絶也蓄积诚多则兵寇水旱之灾不足若也故由其道而得之民不以为奢由其道而取之民不以为劳天灾流行开仓库以廪贷不亦仁乎衣食有余损靡丽以施散不亦义乎彼君子居位为士民之长固宜重肉累帛朱轮驷马今反谓薄屋者为髙藿食者为清既失天地之性又开虚伪之名使小智居大位庶绩不咸熈未必不由此也得拘絜而失才能非立功之实也以廉举而以贪去非士君子之志也夫选用必取善士善士富者少而贫者多禄不足以供养安能不少营私门乎从而罪之是设机置穽以待天下之君子也盗贼凶荒九州代作饥馑暴至军旅卒发横税弱人割夺吏禄所恃者寡所取者猥万里县乏首尾不救徭役并起农桑失业兆民呼嗟于昊天贫穷转死于沟壑矣今通肥饶之率计稼穑之入令亩收三斛斛取一防未为甚多一嵗之间则有数年之储虽兴非法之役恣奢侈之欲广爱幸之赐犹未能尽也不循古法规为轻税及至一方有警一面被灾未逮三年校计骞短坐视战士之蔬食立望饿莩之满道如之何为君行此政也二十税一名之曰貊况三十税一乎夫薄吏禄以丰军用缘于秦征诸侯续以四夷汉承其业遂不改更危国乱家此之由也今田无常主民无常居吏日食禀禄班未定可为法制画一定科租税十一更赋如旧今者土广民稀中地未垦虽然犹当限以大家勿令过制其地有草者尽曰官田力堪农事乃听受之若听其自取后必为奸也
　　法诫篇
　　周礼六典冢宰贰王而理天下春秋之时诸侯明徳者皆一卿为政爰及战国亦皆然也秦兼天下则置丞相而二之以御史大夫自髙帝逮于孝成因而不改多终其身汉之隆盛是惟在焉夫任一人则政专任数人则相倚政专则和谐相倚则违戾和谐则太平之所兴也违戾则荒乱之所起也光武皇帝愠数世之失权忿彊臣之窃命矫枉过直政不任下虽置三公事归台阁自此以来三公之职备员而已然政有不理犹加谴责而权移外戚之家宠被近习之竖亲其党类用其私人内充京师外布列郡颠倒贤愚贸易选举疲驽守境贪残牧民挠扰百姓忿怒四夷招致乖叛乱离斯瘼怨气并作阴阳失和三光亏缺怪异数至虫螟食稼水旱为灾此皆戚宦之臣所致然也反以策让三公至于死免乃足为叫呼苍天号咷泣血者也又中世之选三公也务于清慤谨慎循常习故者是妇人之检押乡曲之常人耳恶足以居斯位邪势既如彼选又如此而欲望三公勲立于国家绩加于生民不亦逺乎昔文帝之于邓通可谓至爱而犹展申屠嘉之志夫见任如此则何患乎左右小臣哉至如近世外戚宦竖请托不行意气不满立能陷人于不测之祸恶可得弹正者哉曩者任之重而责之轻今者任之轻而责之重昔贾谊感绛侯之困辱因陈大臣廉耻之分开引自裁之端自此以来遂以成俗继世之主生而见之习其所常曾莫之悟呜呼可悲夫左手据天下之图而右手刎其喉愚者知之难况明哲君子哉光武夺三公之重至今而加甚不假后党以权数世而不行盖亲疎之势异也母后之党左右之人有此至亲之势故其贵任万世常然之败无世而无之莫之斯鉴亦可痛矣未若置丞相自总之若委三公则宜分任责成夫使为政者不当与之婚姻婚姻者不当使之为政也如此在位病人举用失贤百姓不安争讼不息天地多变人物多妖然后可以分此罪矣或曰政在一人权甚重也曰人实难得何重之嫌昔者霍禹窦宪邓骘梁冀之徒借外戚之权管国家之柄及其伏诛以一言之诏诘朝而决何重之畏乎今夫国家漏神明于媟近输权重于妇党算十世而为之者八九焉不此之罪而彼之疑何其诡邪【书钞载昌言云英才如雨妙句如云】
　　昌言
　　今为宫室者崇台数十层长阶十百仞延袤临浮云上树九文旗珠文翡翠以为饰连帷为城结帐为宫起台榭则髙数百丈壁带珠玉土被缇锦【玉海】
　　昌言
　　今人主不思甘露降醴泉涌而患枇杷茘枝之腐亦鄙矣
　　昌言
　　道徳仁义天性也织之以成其物练之以致其情莹之以发其光
　　答侍中邓义社神难【自汉诸儒论句龙即是社主或去是配其议甚众后荀彧问仲长统以社所祭者何神也统荅所祭者土神也侍中邓义以为不然而难之彧令统荅焉统荅义】
　　前见逮及敢不敬对退熟惟省郊社之祭国之大事诚非学浅思薄者所宜兴论重复亦以邓君难事有先渐议则既行可谓辞而不可得因而不可已者也屯有经纶之义暌有异同之辞归于建国立家通志断类也意则欲广其微以宗实备其论以求真先难而后异出异而归同乎
　　难曰社祭土主阴气正所谓句龙土行之官为社则主阴明矣不与记説有违错也
　　答曰今记之言社辄与郊连体有本末辞有上下谓之不错不可得礼运曰政必本于天殽以降命命降于社之谓殽也参于天地并于鬼神又曰祭地于郊所以定天位也祀社于国所以列地利也郊特牲曰社所以神地之道也地载万物天垂象取财于地取法于天是以尊天而亲地家主中霤国主社示本也相此之类元尚不道配食者也主以为句龙无乃失欤
　　难曰信如此所言土尊故以为首在于上宗伯之体所当列上下之序上句当言天神地只人鬼何反先人而后地上文如此至下何以独不可而云社非句龙当为地哉
　　答曰此形成著体数自上来之次言之耳岂足据使从人鬼之列邪三科之祭各指其体今独擿出社稷以为但句有烈山氏之子恐非其本意也案记言社土而云何得之为句龙则传虽言祀句龙为社亦何嫌反独不可谓之配食乎祭法曰周人禘喾郊稷祖文王宗武王皆以为配食者若复可须谓之不祭天乎备读传者则真土独据记者则疑句龙未若交错参伍致其义以相成之为善也
　　难曰再特于郊牛者后稷配故也社于新邑牛一羊一豕一所以用二牲者立社位祀句龙缘人事之也如此非祀地明矣以宫室新成故立社耳又曰军行载社者当行赏罚明不自专故告祖而行赏告社而行戮二主明皆人鬼人鬼故以告之必若所云当言载地主于斋车又当言用命赏于天不用命戮于地非其谓也所以有死社稷之义者凡赐命受国造建宫室无不立社是奉言所受立不可弃捐苟免而去当死之也易句龙为其社传有见文今欲易神之相令记附食宜明其征祀国大事不可不重据经依传庶无咎悔
　　答曰郊特牲者天至尊无物以称专诚而社稷太牢者土于天为卑缘人事以牢祭也社礼今亡并特之义未可得明也昭告之文皆于天地可独人鬼此言则未敢取者也郊社之次天地之序也今使句龙载冐其名耦文于天以度言之不可谓安矣土者人所依以固而最近者也故立以为守祀居则事之时军则告之以行戮自顺义也何以当平于社不言用命赏于天乎帝王两仪之参宇中之莫尊者也而盛一官之臣以为土之贵神置之宗庙之上接之郊禘之次俾守之者有死无失何圣人制法之参差用礼之偏颇其列在先王人臣之位其于四官爵侔班同比之司徒于数居二纵复令王者不同体仪相变或有尊之则不过当若五卿之与冢宰此坐之上下行之先后耳不得与祖与社言俱坐处尊位也周礼为礼之经而礼记为礼之传案经传求索见文在于此矣钧之两者未知孰是去本神而不祭与败句龙为土配比其轻重何谓为甚经有条例记有明义先儒未能正不可称是钧校典籍论本考始矫前易故不从常説不可谓非孟轲曰予岂好辩哉乃不得已也郑司农之正此之谓也
　　尹文子序【汉山阳仲长氏撰定】
