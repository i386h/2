<!-- { "loadSidebar": true } -->
　　锦里城东邑高原十六乡江流分不到天雨降为常【益部十县多引江水溉田咸为沃壤唯灵池疏决不到须天雨俗谓之雷鸣田】节及三春后晴逾两月强龙乖寻穴蛰鱼困入泥藏树影全亏緑苗姿半吐黄耕夫皆戚市户亦苍忙潜虑寃无雪深疑政有伤推恩慙睿主引咎谢虚皇磬折真人宇星奔圣女堂先时蠲玉馔隔夜浴兰汤洞口焚香逺山椒作梵长幽诚期必达应果旋彰雷振南峯下云飞北岭傍声稠喧竹坞势迫泻银潢飃洒连三昼滂沱遍一方稻畦烟漠漠荷沼水泱泱物态涵优渥民情遂乐康洪施周庶品余润浃他疆稔岁还堪待阴功讵可防明灵何以报奋藻纪遗芳
　　集海云鸿庆院　　　　　　　　宋祁
　　地胜祠仍古春余物徧华山云时抱石佛雨不萎花岭挟楼梯峻岩牵殿墄斜淙谿杂环佩怪蔓走龙蛇趺坐僧飞鉢香园客戱沙吾防真草草深意寄青霞
　　再逰海云寺作　　　　　　　　前人
　　十里云边寺重驱千骑来天形歌野尽江势让山囘园木浓成幄楼钟近殷雷斜阳归鞅促飞盖冒轻埃
　　游昭觉寺　　　　　　　　　　范镇
　　炎蒸无处避此地忽如寒松砌行无际石房禅自安鸳鸯秋沼涨蝙蝠晚庭寛登眺见田舍衡茅半不完
　　净众寺新禅院　　　　　　　　前人
　　金地四郊外一来烦虑摅凡逢似仙境鲜不属僧居岸緑见翘鹭溪清无隐鱼残阳已周览欲去几踌躇
　　新繁县显曜院　　　　　　　　梅挚
　　绣地萦囘寳势长遍逰宁倦徙胡牀译斋不顾幡风影讲席乱飞花雨香苔阵暗连僧榻古蕉旗低映佛窗凉我来懒上东台上目送霜楸感北堂【姚亲松槚在院东数里故云】
　　和韵　　　　　　　　　　　　王益
　　梵宇萧条白日长谈空挥尘接藤牀云章酷爱休诗丽莲柄慵思逺社香石发雨梳鸡苑寂风梭春织鹫山凉刼灰心火销平尽又听钟声下讲堂
　　留题重光寺罗汉院赠宪上人　　梅挚
　　人尽游方证佛心师心无着外三乘莲花结社薪吟逺玉纸抄经旧价腾药杵半和铃索响茶烟轻共袖云蒸我来与话髙僧事冷笑支公学养鹰
　　和　　　　　　　　　　　　　王益
　　晓剃吟髭雪半零海牕曽呪鉢龙醒蚤同西竺能持法应笑南僧不防经云气昼闲侵尘柄藓痕春老上铜瓶近来禅观都无语手指余花满寺庭
　　留题清凉院　　　　　　　　　王益
　　背倚青风面枕溪濡毫新向壁间题善根不断金莲合净界无尘水月齐防啓苾蒭真乐境花开薝卜逺香畦因思祖塔尝游处更在龙盘虎踞西【金陵有龙盘虎踞城西偏】
　　和　　　　　　　　　　　　　梅挚
　　一水明如罨画溪清凉佳胜古标题香随讲雨天花烂声入幡风地籁齐暂到已能知觉路纵游何必理禅畦谢公公退多行乐五里鸣驺出县西
　　送戴防赴成都玉局观将老焉　　苏轼
　　拾遗被酒行歌处野梅官柳西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年已足烧百岁风狂定何有羡君今作峩眉叟纵未家生执防郎也应世出埋轮守莫欺老病未归身玉局他年第几人防待子猷清兴发还须雪夜去寻君
　　护国寺诗　　　　　　　　　张天觉
　　薄宦区区可叹嗟寂寥寒馆过村家神锥岂向囊中出寳劒聊凭醉后夸就禄勉持毛义檄读书空满惠生车掩关不识青春好一夜狂风已落花
　　外大父丞相初登科为雒县主簿经摄垍窰镇税官留诗防国寺中令狐监征録以见寄谨
　　再拜追和而记其后　　　　　何麒
　　传翁遗墨剰咨嗟四海当年尚一家大老不为今日用小诗徒遣后人夸兴来思跨巴滇马归去方乘下泽车燕麦葵僧舍里何如梦得访桃花【此篇以和韵故两见不以共次为序】
　　题双流保国观古栢　　　　　胡宗师
　　孔明庙前古栢竒此木气象尤过之榦东髣髴烟焰起铁龙空驾焚一枝真人丹成何所适世传乘鹤冲天飞求诗道士心弥坚试听一诵工曹诗
　　清晓坐四天院　　　　　　　喻汝砺
　　杳杳天宇凉月堕星亦稀朝辉下檐隙逺色开林扉寂坐无物役隐几或在斯旷焉耳目清拟觉形神归混世迹若近抱冲心独微故殿今几年何人所摹规当时亦姱哉作者良已罢快意取一好于身亮何私不知壮观地徒使来者悲坐顷又成昔安知今是非
　　龙华大像盖冀国夫人所作因成两絶
　　何耕
　　慧性元从戒定薫百花潭水浣僧裙个中力量真超絶故老尚传娘子军
　　生男个个欲如娘妇女军中气不扬试问争功瞠目士几人能敌浣花娘
　　普通山距府东十数里青州禅师洪杲道塲也自龙华归过之栋宇頺落僧徒鄙野良为可惜是夜雨大作因书所闻所见为长韵
　　前人
　　锦城之东山培塿突起伽蓝压山口入门气象颇不凡在昔规模定非茍黄绢碑词着眼看【侯溥作碑记本末颇详】青州老衲知名久自披榛径结茅屋不剪霜鬓散蓬首市门有女奉巾盥衣械无花生秽垢【府娼道王从师落髪人或谮之于王建建鞫之竟无他】至今一转鹡鸰语【蜀人呼鹡鸰为连防防有问师者云如何是连防防师云屈指数不及既既无踪迹故云】散作诸方师子吼祖灯寂寞何人继窣堵岧嶤惟鬼守法席草长深没膝僧榻屋穿光见斗似闻占籍多衍沃【此山寺常住田闻亦不薄】合选名缁振頺朽我来不觉三叹息眼底尽空诸所有自开丈室扫尘坌聊寄门眠憇奔走梦囘中夜雨鸣檐卧听东风寒入牖晓来散步转山脊好语相呼闻野叟抽芒已见麦飜浪饼饵悬知香陇畆须防日影散林樾绚烂春光被花柳仆夫催归屡不应景物流连宁忍负出山骑马更踌躇乘暇应须重载酒
　　青羊宫【按赵阅道成都记载宫乃老子乘青羊降其地今有台存焉】
　　前人
　　一载官锦城咫尺望琳宫未始得得来正随役役中今朝弄晴雨防蹇随春风颇爱意象古停骖小从容缥缈百尺台突起凌半空凭栏俯脩竹决眦明孤鸿信哉神仙宅不受尘垢防稽首五千言众妙一以通静观万物理岂假九转功区区立训诂亦哂河上公痴人慕羽化心外乘鸿蒙要骑白鹤背往访青羊踪
　　暇日与陈楚材游四天王寺见五髻文殊画像于庑下剥落可惜遂以告罗宗约参议迁之正法禅院俾长老惠公龛而祠之为诗十四
　　韵书其事　　　　　　　　　前人
　　陈侯招我古寺行破椽老瓦烦枝撑丹青巨壁置庑下大士五髻彯华缨旁风上雨尘土集意象落莫无光晶近前谛视乃名笔妙处不减本与琼【成都名画多张南本范琼之笔】惜哉此地非所托走卒嘈杂儿童轻西邻塔庙颇雄伟弥天老惠新主盟撞钟击鼔五千指分坐岂无三尺楹何人堪作不请友参谋行解俱圆明从容试以语二士曰此甚易非难成便从游戯出三昧各借一臂相扶擎腾空似赴逺公约散花如入维摩城都人改观香火肃雨泪膜拜争投诚主人更存好看客永为道伴终生平莫言有我不须你留取眉毛遮眼睛
　　登道观　　　　　　　　　　　张浚
　　苍髯野褐予甚古萝月桂风谁为贫当戸蛟龙森汉栢隔江鸡犬隐秦人好山如画能留客寳鼎藏丹不计春更上高亭问鹤莫教诗眼有纎尘
　　逰三井观　　　　　　　　　陆防
　　三井旧知名暇日偶一访栋宇坏欲尽基址尚闳壮画墙皆国工烟云俨天仗旌旄亚戈防佩玉杂弓韔太平实杰作笔落九天上吴生名擅世睥睨未肯让规模逺有考意象豪不放最竒老癯僊骨立神愈王石格虽少怪用笔亦跌宕两姝淡蛾眉非复火食状尘埃久侵蚀风雨无盖障好事未易逢宁能久亡恙雍洛刼灰余妙迹尽凋丧斯游恐难继伫立増凄怆
　　观华严阁万僧防斋　　　　　　前人
　　拂劒当年气吐虹喑呜坐觉朔庭空早知壮志成痴絶悔不藏名万衲中
　　饭昭觉寺抵暮乃归　　　　　　前人
　　自堕黄尘每慨然擕儿萧散亦前缘聊凭方外巾盂净一洗人间匕箸羶静院春风传粥鼔画廊晚雨湿茶烟潜光寮里明牕下借我逍遥过十年
　　谒凌云大像　　　　　　　　　前人
　　出郭寻幽山色新径呼艇子载烟津不辞疾步登高阁却欲今生识伟人泉镜正涵螺髻绿浪花不犯寳趺尘始知神力无穷尽丈六黄金果小身
　　光相寺　　　　　　　　　　范成大
　　峯顶四时如大冬芳花芳草春自融苔痕新晞六月雪木势旧偃千年风云物为人布世界日轮同我行虚空浮生元自有超脱地上可怜悲攓蓬
　　晓诣三井观　　　　　　　　　前人
　　路转市声逺寛闲古城东适从红尘来忽入苍烟丛槿心倾浓露芋叶飜微风秋阳澹篱落残暑不必攻野老熟睡日髙首如蓬官身骑官马君应笑龙钟
　　题鹤鸣化上清宫　　　　　　　文同
　　秘宇压孱颜飞梯上屈盘清流抱山合乔树夹云寒地古芝英折嵒秋石乳干颷轮游底处独自立层坛
　　青山丈人观　　　　　　　　　前人
　　羣峯垂碧光下拥岷僊家神皇被金巾坐领五帝衙威灵摄真境俗语不敢哗精心叩殊庭翘首仰紫华愿言佩仙箓毕世驱尘邪循奉蘂珠戒期之飞太霞
　　苍溪山寺　　　　　　　　　　前人
　　正午风色髙遂泊苍溪县层崖抱林木有寺藏葱蒨出船步危磴隂宻颇萦转上到金僊家缘空列台殿修篁间疎桐坐觉炎暑变老僧晓经论言语何贯穿引我上髙阁防下俯江面寥寥百里内山水尽竒观谁谓羇旅中所见皆所愿汀州白鸟聚井邑青烟散乐此暮防归踈钟起嵓畔徙倚下松门尚怪舟人唤
　　资州路东津寺　　　　　　　范祖禹
　　山行无晨暮日暝崖谷昬哀猿落客泪永路惊旅魂凭陵高山巅俯视大江奔廻环岛屿合萦转洲渚屯行云赴楚天飞鸟下蜀门地遐怪物聚寺古深殿存忆昔李氏末烟尘暗中原奸雄竞草窃割据穹海根干戈百年后见此败屋垣我来属清秋登览无俗喧山深虎豹归水静蛟鼍骞临风独笑叱浩荡欲飞飜
　　逰长松寺宿石门僧舍以石门霜露白为韵得
　　露字　　　　　　　　　　　杨甲
　　疾风吹轻衣驾我云脊路人间一囘首惊絶不敢顾乌投虚无底渺渺不知处蜂窠蚁丘垤与世同所鹜试看一苍莽谁有不平虑尚怜野僧屋佛面荒苔蠧断崖划牙吻汹汹崩石怒我来得竒观拄杖叩岩树青山有骄色欲回俗容步平生二三子慰我一相遇娟娟松间月幽夕亦可度夜阑更小语风逼遗响去酌君无多酒继以木兰露
　　登安福浮屠以高标跨苍天为韵得跨字
　　前人
　　谁能于虚空千仞擢脩架层梯髙寥寥可歴不可跨疑从地上涌幻手聊一化飞龙送千柱雷雨天一借巍巍大胜妙突兀此其亚道人岂澄观佛事了闲暇指挥三百尺斤斧随叱咤当时奋赤手意阔已遭骂后来见竒特世眼一惊诧堑山作平地海阔梁可驾哀哉耳目陋未信犹疑吓凌高更囘首落日在云罅苍苍野浮树漠漠水分汊悲凉豪杰窟野冡埋王伯百年眼前是俛仰阅荣谢惟当快饮酒醉听风铃夜
　　宿安静观　　　　　　　　　　前人
