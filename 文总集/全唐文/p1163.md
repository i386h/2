<!-- { "loadSidebar": true } -->
    问：有司之求才，与多士之求进，其心不相远也，诸生知之乎？计偕者几乎五百，籍奏者不逾二十，盖二十五之一也，诸生又知之乎？雕龙之辨，皆谓有馀；灵蛇之珠，无非在握。射或失鹄，瑜宁扌瑕，虽泾渭终分，而蓬麻未直。匿名飞语，诋讹云云，诚无他肠，时有谗口。岂有司之道未至，复诸生之所习难化耶？异时有司，固诸生之所履也，复何如哉？非有防川之心，愿闻易地之说。
    ○贞元二十一年礼部策问五道
    问：古之善为政者，在得人而巳，在求理而巳。周以功德诏爵禄，秦以农战居职员，汉武帝诏察茂异可以为将相者。夫功与德，非常才所及也；农与战，非筮仕所宜也；安危注意之重，非设科可俟也：是三者同有利病，幸错综言之。又三适之宜，九品之法，或计户以贡士，或限年以入官，事有可行，法有可采，制度当否？悉期指明。
    问：夏殷周之政，忠敬文之道，承弊以救，始终循环。而上自五帝，不言三统，岂备有其政？或史失其传，嬴刘而下，教化所尚，历代相变，其事如何？岂风俗渐靡，不登於古，复救之之道，有所未至耶？国家化光三代，首冠百王，固以忠厚，胜兹文弊，前代损益，伫闻讨论，遽数之中，所希体要也。
    问：古者士足以理官业，工足以备器用，商足以通货贿，而农者居多。所以务三时之功，有九年之蓄，用阜其业，实藏於人，乃者惰游相因，颇复去本。今皇帝励精至化，在宥万方，德音圣泽，际天接地。凡宏於理道者，无不至也；裕於济人者，无不被也。而又询吏禄公田之制，稽财征榷２之宜，使群有司，质政损益，庶官匹士，皆得上言。众君子躬先师之儒，生盛圣之代，伫兹嘉话，当荐所闻。
    问：昔伊尹酒保，传说胥靡，竟昌殷道，以阜王业。春秋时观丁父彭仲夹，申若阝之俘也，克州蓼，封陈蔡，楚邦赖之。汉廷韩安国徒中拜二千石，张释之以赀为郎，并称名臣，焯叙前史。然则俘徒作役，或财用自发，前代取之，而得人如是。魏晋巳降，流品渐分，筮仕之初，率先文学，或荐贤推择，皆秀发州闾，而致理之风，颇未及古。岂朴散浸久，或求之太精，其故何也？常有所懵，今四门大辟，百度惟贞，执事者固欲上副聪明，悉搜才实，幸酌古道，指陈所宜。
    问：言身之文也。又曰：“灼於中必文於外。”司马相如扬雄，藉甚汉廷，其文盛矣。或奏琴心而涤器或赞符命以投阁，其於溺情败度，又奚事於文章耶？至若孔融、祢衡，夸傲於代，祸不旋踵，何可胜言？两汉亦有质朴敦厚之科，廉清孝顺之举，皆本於行而遗其文，复何如哉？为辨其说。
    ○明经策问七道
    问：孔圣属词，邱明同耻裁成义类，比事系年。居体元之前，已有先传；在获麟之後，尚列馀经。岂脱简之难徵，复绝笔之云误？子产遗爱也，而赂伯石；叔向遗直也，而戮叔鱼。吴季札附子臧而吴衰，宋宣公舍与夷而宋乱。阵为鹅鹳，战岂捷於鱼丽；诅以犬鸡，信宁优於牛耳？子所习也，为予言之。
    问：三代之弊，或朴或薄；六经之失，或愚或诬。夫以殷周之理道，诗书之述作，施於风俗，岂皆有所未至耶？辍祭纳书，诚为追远；执戈桃，无乃伤恩。何二者之相反耶？两楹坐奠，叹有切於宗子；九龄魂交，数能移於与尔。何二者之不一耶？山节藻，豚肩狐裘，皆大夫也，又何相远耶？檀弓袒免，子游麻衰，何如直谅而忠告之耶？各以经对。
    问：四营成卦，三古遗文，本自河图，演於里。而西邻礻龠祭，斯乃自多；箕子利贞，且居身後。岂理有未究，复古失其传？乾之彖辞，乃次六爻之末；坎加习字，有异八纯之体。无妄是象称物与，同人则彖引卦名。或备四德而才至悔亡，或无一德而自居贞吉，访於承学，思以稽疑。至若康成之阴阳象数，辅嗣之人事名理，异同优劣，亦为明徵。
    问：左史记言，古之大训，何首载《尧典》，而乃称《虞书》？当文思之代，而九官未命；及纳麓之时，而四凶方去。岂允恭克让，待元德而尽善耶？仲虺作诰，伊尹作训，岂臣下忠规之称耶？伯禽费誓，穆公秦誓，岂帝王轨范之书耶？好风好雨，既从於箕毕；时若恒若，复系於休咎。何所适从耶？伏生傅於耄耋，鲁壁得於残缺，前代讲训，孰为名家？可以详言，用窥奥学。
    问：二《南》之化，六义之宗，以类声歌，以观风俗。列国斯众，何限於十四；《陈诗》固多，岂止於三百？颂编《鲁颂》，奚异於《商》、《周》？风有《王风》，何殊於《》、《卫》？颇疑倒置，未达指归。至若以句命篇，义例非一。“瓜瓞”取“绵绵”之状。《草虫》序要々之声，斯类则多，不能具举。既传师学，一为起予。企闻博依之喻，当纵解颐之辨。
    问：鲁史成文，以一字为[B14A]贬；汉廷尚学，有二《传》之异同。虽子夏授经，孙卿肄业，而去圣浸远，传疑傥多。闰以定时，何非乎告朔；雩乃闵雨，奚有於去让？文有无天之说，定有无王之年，例或难通，理亦未尽，卫辄辞以尊祖，於义安乎？许止阙於尝药，受诬乃甚。以兹凝滞，皆藉发明。谷梁子之言，固当有据；应上公於古，复是何神？诸儒待问，一为缕。
    问：孔门达者，列在四科，颜子不幸，伯牛恶疾，命之所赋，诚不可同。至若攻冉求以鸣鼓，比宰我於朽木，言语政事，何补於斯？七年可以即戎，百年可以去杀，固弛张之有异，曷迟速之相悬？为仁由巳，无信不立，拜阳货则时其亡也，辞孺悲则歌使闻之。圣人之心，固当有为。鄙则未达，子其辨欤？
    ○明经策问八道
    问：鲁史之文，先师用明於王道；汉武之代，左氏不列於学官。诚义例之可观，终巫艳而多失。凤凰启兆，陈氏不得不昌；鸲鹆成谣，季氏不得不叛。既未然以前定，於立教而谓何？同耻释经，岂其如是？夏五之阙，虽系月而何嫌；艮八之占，於兼山为何象？因生因谥，未详命氏之殊；德命类命，请数制名之义。生既充赋，无辞说经。
    问：冠婚成人，著代之义。一献之飨，舅姑先降以奠酬；三加弥尊母兄皆拜而为礼。责妇顺而则可，於子道而谓何？一与之齐，终身不改。而狄仪有问服，二姓之合为重；而孔门多出妻，蹈白刃或易於中庸。引重鼎奚列於儒行？裼裘袭裘之制，继别继祢之差。生既讲闻，伫观详辨。
    问：周制六官，以倡九牧。分事任之广，计名物之多。下士吏胥，类颇繁於冗食；上农播殖，力或屈於财征。简则易从，寡能理众。疑宋母之失实，岂周公之信然？今欲举司徒之三物，教宾兴之六艺。又虑乐舞未通於《韶》、《》，徒玩干旄；乡射有昧於和容，务持弓矢。适废术学，岂资贤能？至若六变八变，致神之格；天产地产，有礼乐之防。忝贰春官，企闻详说。
    问：作《易》者其有忧患乎？又曰：“乐天知命，故不忧。”鼓天下之动者存乎辞。“又曰：“吉人之辞寡。”寂然不动，则感而遂通；见几而作，乃不俟终日。岂各有所趣？幸备言其方。至若巽之於人，为广颡白眼；坎之於马，为美脊薄蹄。诚曲成以弥纶，何取象之琐细？伫闻体要，然後忘言。
    问：尧之文思也，命羲和四岳，敬授人时，其道巍巍矣。舜之登庸也，则流放窜殛，考绩黜陟，熙帝载而亮天工者二十有二人，其理昭昭矣。至禹则别九州，导九河，分五服，建五长。辛壬癸甲，荒度土功，其动云云矣。夫以陶唐虞夏，皆圣人也，而劳逸斯殊，岂时不得不然？复道有所不及，何事功元德烦简相去之远耶？愿闻其说。
    问：三纲之道，有君臣焉，有父子焉。《周南》、《召南》，以风化于天下；《关雎》、《鹊巢》，乃首於夫妇。举后妃曷若先天子，美夫人曷若称诸侯，岂自迩而及遐，将举细而有大？又太师所采，孔圣所删，以时则齐襄先於卫顷，以地则魏土褊於晋境，未详差次，何所後先？一言虽蔽於无邪，六艺乃先於谲谏，既歌乃必类，何失之於愚？理或出於郑笺，言无惮於匡说。
    问：[B14A]贬之书，宣父约於史氏；清婉之传，卜商授於门人。经有体元，且无训说，日称夜食，颇近迂异。徵秃眇之修聘，聚綦辄之方言。晋大夫奚俟於偕行，卫公子岂名其夭疾？隐居摄以崇让，郑讨叛以灭亲，未曰申邪，宁为积虑。邹氏夹氏，学既不传；尸子沈子，复为何者？鄙夫未达，有伫嘉言。
    问：子曰：“君子无终日之间违仁。”又曰：“仁远乎哉！”则子文之忠，文子之清，由也之果，求也之艺，皆曰不知其仁，岂尽非君子耶？胡为乎登夫子之门，而称齐楚之贤大夫也？其愚如愚，甯武与颜生孰愈？三思三省，委文与曾子孰优？虞仲隐在以放言，下惠辱身以降志，颇殊取舍，皆曰逸贤。探索精微当有师说。
    ○明经策问七道
    问：《春秋》者，以仲尼明周公之志而修经，邱明受仲尼之经而为传，元凯悦邱明之传而为注。然则夫子感获麟之无应，因绝笔以寄词，作为[B14A]贬，使有劝惧。是则圣人无位者之为政也，其於笔削义例，岂皆用周法耶？左氏有无经之传，杜氏又错传分经？诚多艳富，虑失根本，既学於是，颇尝思乎？
    问：《大学》有明德之道，《中庸》有尽性之术，阙里宏教，微言在兹。圣而无位，不敢作礼乐；时当有开，所以先气志。然则得甫申之佐，犹曰降神；处定哀之时，亦尝闻政。政知自尝乎格物，梦奠奚叹於宗子？必若待文王之无忧，遭虞帝之大德，然後凝道，孰为致君？尔其深惟，以判斯惑。
    问：洁净精微，研几通变。伏羲重其象，文王演其辞。设位尽通於三极，修德岂惟於九卦？何思何虑，既宜以同归？先甲先庚，乃详於出令。俭德避难，颇殊蹇蹇之风；趋时贵近，有异谦谦之吉。穷理尽性之奥，入神致用之精。乾元用九之则，大衍虚一之数。成性有存存之道，知几穷至至之言。既所讲闻，试陈崖略。
    问：《洪范》之美大同也；曰子孙其逢吉，数五福也；曰考终命，皆其极致也。至若允恭克让，而生丹朱；方命圯族，乃产神禹。何吉凶之相戾也？金请命，方秉以植璧；元龟习吉，乃启钥而见书。岂赋命之可移也？绝地天通，未详厥理；血流漂杵，何乃溢言？待问而来，宜陈师说。
