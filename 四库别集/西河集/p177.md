<!-- { "loadSidebar": true } -->
　　甞读徐仲山传是斋日记其中作事物心性之辨有云紫阳説知行俱向外求故知则格物行则求事物未免驰骛向外若与圣贤存心知性之学有所不合所以阳明以事物在心上求对照挽之然俗儒犹哓哓者以为反求心性即禅学也吾谓阳明多事尚周旋俗学故有事物在心性上求一语孔孟即不然孔孟絶去事物专求心性大学不云乎心不在焉视而不见听而不闻食而不知其味心逐事物便是不在故圣贤为学专求此心孔子曰操则存非操此心乎舎则亡非言此心不可舎乎孟子曰求放心则惟恐其舎之而专求此已舎之心此一圣一贤斩斩截截千秋万世又谁敢以禅学非之惟性亦然中庸不睹不闻此中并无事物也孟子平旦之好恶此中并无事物可参求也故大学言心祗曰慎独中庸言性亦祗曰慎独独者独也谓一物不交一事不接独有此而无有他也慎者谓即此而加之功也然则圣贤之为学其专求心性必不容有一毫事物参扰其间亦已明矣徃者施愚山作湖西道时讲学于庐陵书院楚人杨耻庵与其徒来正作事物心性之辨耻庵咨嗟曰事物在心上求则有心有事物万物皆备即反身而已得之孟子之言也若在事物上求则天下事物必不能求而此心已先失矣千文曰逐物意移此在儿竪能诵之况学人乎时闻者嘈嘈而起目之为姚江之学且有昌言孔顔学徒定无心上求事物者愚山亦不省唯唯而别次日愚山自言曰讲学甚难只一顔子不迁怒必不能到昨防中多人盘飱阙具吾已取官庖责之今晨治鱼不去乙吾又取责则未免迁怒矣且昨所责者误公也今以口腹而责人公私谓何如此者将何以治之耻庵曰治之以心而已众方愕然耻庵复徐徐举手肃四坐云如此者请列坐各道一言可能在事物上求乎四坐数百人皆俯首无一言耳可察蠮螉半晌愚山幡然折膝曰先生言是也吾讲学二十年愦愦久矣今知所归矣时庐陵学徒有罗姓者自言先辈有从姚江旧讲防中学得歌法请试之乃歌孟子牛山之木篇众皆悚然歌者亦慷慨悲哀涕泗被面歌毕众各起揖谢乃罢然则儒者求心有必不能在事物上求者如此
　　或疑心在事物上求他无可见然夫子与仲弓言仁曰出门使民则曷甞仅求之心不知此正求心之极功也向谓周子主静尚非圣学以但求之静边耳圣人静固求心动亦求心无时无刻而不求此心所谓无终食之间造次必是颠沛必是况出门使民乎是以出门不在门上求曰如见大賔则并不在賔上求何也以并无賔也心也使民不在民上求曰如承大祭则并不在祭上求何也如祭非祭也心也夫出门自有事物况使民则更有使民之事与使民之物于此而不求事物则无处求事物矣立与在舆亦然世几见事物之来可以影向倐忽一如飘风之当前鬼伥之掩至者乃曰参前曰倚衡此则非事物之求而心之求矣曰惟心之求岂不是佛曰圣与佛不同而人则同人与人不同而此心则同此非佛法入中国而后裁生此心亦非佛法入中国而后裁言此心求此心也正心尽性大中言之存心养性孟子言之今以佛家有明心见性之説遂使圣贤正心尽性存心养性之正学反不敢道裁言心性便类佛氏坐使上天所生吾身所有千圣千贤所共讲共求之心性而一旦委而归之佛氏可乎夫佛氏不患其相类也人之不类于佛氏者何限自此心性而外即此身已自不类而况由身而家而国而天下而万物有何一可相类者吾儒求心有体有用佛氏求心有体无用其体同其用不同也吾儒求心有功有效佛氏求心有功无效其功同其效不同也今阳明以有体有用有功有效之学专求之心毋论阳明所求之学与佛不类即使有类于心而由身而家而国而天下而万物全体大用功极效仍与佛氏毫不相类则即此求心其亦吾儒之心圣人之心矣况佛家求心单拈句子原是空求阳明求心存理去欲实是诚意即其体其功亦原有截然不同者乎张南士甞曰吾儒用心不同于释然而同此心人与虫兽则絶无一同者然而虎狼父子蜂蚁君臣其心亦尚有偶相类处今舍物求心惟恐类禅学而弃而勿求则君臣父子将必恐其类虫兽而尽弃之是虫兽不若也
　　客曰阳明致知是个做不得的但言以之事父自然大孝以之事君自然大忠以之应万事万物无不中节其效验广大如此便把圣人教人学问思辨勉强积成的工夫一切埽尽且自説此防埋没了数百年不知未埋没之先那一个圣人贤人曽説过曽做过无论见效不见效请阳明説出来好做个榜样那知是断断没有的是断断做不得的曰如此则丧心病狂极矣夫知贵乎行儒者空讲理学有知无行阳明真有知有行者事君则忠事父则孝临事接物无不泛应而曲当如此做不得则将谁做得乎且阳明未尝言致知是生知必迸去学问思辨勉强积渐工夫而独致此一知也子徒以一已之腹强坐君子固已竒矣且知之有行以行此事物也求心在事物谓当求此心于事物之间也今阳明力行已有明效阳明于事物又得大验而反谓无论见效不见效千古圣贤无此榜样诘使阳明自説则假使阳明自説必曰尧舜周孔其榜样也使吾辈代阳明説必曰阳明即榜样也万一阳明使诘者自説恐肺肠面目大有不堪为榜样者况近世攻阳明全属门戸子欲傍其门戸彼门戸多人未必肯受且
　　至尊大圣最恶门戸视防之年何苦为此若谓阳明逼拶门弟子苦苦劝人将圣贤大路从此阻絶故欲以此救之则又杞人之忧矣予尝作土司传方阳明在龙塲时土司安贵荣暴横无礼自恃从征功欲并诸官驿作土司地阳明贻一书示之彼即归罪恐后夫阳明何尝苦劝人而所至向化此即躬行有效之一证矣尝见贵乡道学有在敝郡开讲肆者适敝邑有道学门徒兄弟争继其人立作数千言判之隂阳反覆实不知其中有私与否乃自此判出而兄弟各执反挑衅成隟两相搆讼以至于死然则劝人之效谁得谁失圣贤大路谁通谁塞请平心易气为一省之
　　客又曰阳明有存理去欲之説不知欲是去不得的耳目口体与生俱来无去之理也书曰惟天生民有欲记曰感物而动性之欲也此岂可去乎若作虚字説欲仁得仁是好一边生亦我所欲是不好一边然未有説去欲者惟佛家以六欲为六贼不可不去儒者无是也曰存天理去人欲此旧儒甞谈未甞始阳明也子苐拾书记一语谓欲不可去而于书记之全文仍未甞读书曰惟天生民有欲不又曰无主乃乱乎记曰感于物而动性之欲也不又曰灭天理而穷人欲此大乱之道乎夫使无主以乂欲则必乱不穷天理而灭人欲则必大乱此正言欲所必去而子尽反之此非书记语也夫欲者恶之别名也存理去欲犹言为善去恶也恶可不去乎即朱子亦云好善恶恶皆务决去而求必得之故易曰闲邪存诚干寳谓去其隂非也论语曰克已复礼朱子谓克去已私也葢邪恶与私无论所生非所生而必有以去之克已私则克在私而不在已去人欲则去在欲而不在人此皆于身与已并无碍者若谓耳目口体即是欲去欲即是去耳目口体则朱子谓己是身之私欲得毋克己是克身乎且欲不可在去留之间也学者用功贵在斩截吾儒言理最忌鹘突左捶而右挪则百事骫裂既谓之欲则断无在去不去之间者夫好善不用恶恶不去郭所以亡况在用功之际乎上蔡张仲诚读蔡沈尚书注有道心尝为之主而人心听命焉语叹曰此害道语也既曰人心人欲也欲可听命乎推蔡沈之意必谓欲即心心不可去耳昔者孟子三见齐王而不言事门人疑之孟子曰我将攻其邪心【朱子孟子注亦引此】夫心尚可攻岂不可去有贼于此律当迸逐乃不幸而引经折狱者曰此民贼也不通者遂争之曰然则此贼不可去何也以贼是民也则将逐贼乎抑留民乎引经之不通何以异是
　　克伐怨欲不行焉不行欲即是去欲未有禁絶之而尚留中者朱注犹曰克去己私则私欲不留而天理之本然得矣若但制而不行则是未有拔去病根之意而令其潜藏隠伏于胸中也岂克己求仁之谓哉则是去欲之説起于朱子欲尊朱斥王而不识所尊为何等子欲附朱子朱子不屑也且儒佛不同然不碍有同者以佛有六欲而不言欲则佛有六道可不言道矣且佛祗薙发犹尚有耳目口鼻子何不戳鼻灭口以自异于佛哓哓何为
