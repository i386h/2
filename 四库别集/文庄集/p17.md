<!-- { "loadSidebar": true } -->
　　皇帝若曰朕克谨承先训惟怀永图期化成于人文实顺考于古道尚虑视听不广心志未明寤寐增勤忠规是伫所以博延髦士庶获嘉谟昔姬德之隆周官爰作建中立极经世惠民乃致颂声以措刑辟王风不竞战国交兴理贵从宜俗多变古炎汉政令十志粗存有唐宪章六典备载既沿革而不一亮损益之可知曲礼三千经礼三百虽难尽举聊为敷陈施之于今往古之事何允揆之于古方今之法孰非当商搉其大猷无自执于小道仲尼之志在乎春秋考旧史之文明将来之法授经左氏发凡变例善恶必显惩劝在兹由是后王遵为彞训至若朝聘祭祀之礼刑赏兵农之政君臣励翼之迹官司寅亮之辞或可举而行当直书其事惟菁英而是取顾糟粕而罔陈六籍之存日星是喻百氏之説爝火攸同恶实尚华寔繁厥类斲雕为朴岂无其时欲使荐绅之民并宗经术青衿之士专习圣言能黜异端渴闻谠论贡举之设茂异斯求爰自唐朝独考辞赋虽云小辨破道壮夫耻为然而定妍否于有司观工拙于作者苟或舍兹衡石诚虑失之毫厘将俾俊乂用章文风丕变其用何术以副虚懐礼有四民农居其一书有八政食在其中务劝力耕亮由薄敛或轻其赋调即邦家之用不充或重彼科役即编氓之力弥困至于榷酤之法关市之征将以惠人亦思省去复虑经费不给游惰寖多盖欲蠲复民租不禁山泽而使野无旷土府有羡财下靡趋于末利上益丰于储蓄必有説也宜无隐焉宰字之任蒸黎所托在乎铨择尤所注懐亦尝阅考绩于明廷听保任于端士暨于莅职继以败官或边幅罔修簠簋靡洁或佩韦罕诫冠虎是侔虽国有常刑然民已受今若峻其督责必兴叹于凝脂缓彼简书将漏罪于疎网水火相济琴瑟更张尔其谓何子实翘想缅惟致治诚在得贤每恐下僚寔沈英彦或以类举或自荐陞负廉隅清白之名常从加等驰干蛊端方之誉亦示峻迁然而鲜覩徇公颇闻滥进始由朋党终陷刑章言念于兹夙夜无已欲使怀材者必达荐士者絶私奏牍上陈美恶可复爵赏下降名实罔违极言澄汰之方用资宵旰之虑矧子大夫蕴蓄器业洞明政经副我详延森然就列靡悼后患咸罄昌言
