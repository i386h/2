<!-- { "loadSidebar": true } -->
　　粤惟汉元封司马两当轴宇宙皆文章千载被芬馥明徳洪唐虞朝举十六族娄江洎新都一网尽推毂弇州既龙奋太函亦虎伏白昼临髙台狂歌击燕筑是时西曹彦年少四五六诗篇甚张皇文事稍局促丈夫志万古不朽宁案牍经天纬地业九代丧空谷英雄倏相遇羣起赴秦鹿上驷谁先登遗编在斑竹丘坟并典索乙夜朗披读列庄孟荀韩檀左吕公谷先秦数作者鞭弭恣驰逐当其神理辏罔顾毫颖秃穹碑峙山陵巨碣控河渎余事拈风骚不胫走遐隩烟涛涨渤澥英声振獯鬻腾身上将坛号令鬼神哭追奔极穷岛蛟蜃碎屠戮华铭勒居胥京观自天筑八翼摩丹阍上谒九州牧帝命总六师长城倏如矗大纛巡边疆军吏道匍匐安危系中外闽楚遍尸祝功成戒盛满洞霄乞微禄戏彩娱髙堂孙枝竞蹙鞠仙人凤与麟园居各洗沐居公季孟间嵗寒订松菊制作频赓酬缄裁递往复交亲剧杵臼调洽迥敔柷沾沾问兰隂笑我甘韫匵相逢武林道倾盖洞肝腹宛若平生懽坐久屡更仆床头出双剑光焰凛霜镞感公思缠绵囊底叩余蓄花生七百字草坠三十幅公时奋苍髯夸我才万斛眇论开醍醐清言佐饘粥乗兴过弇山诸峰插平陆仙翁絶顶下执手道寒燠黄池挟日饮代兴话濠濮巧匠无旁观良工有预卜三人坐丙夜相亲互以目曾参唯曷疑季路诺庸宿含凄别英风衣袂尽渗漉回瞻缥缈云广厦遽倾覆轻舟发严滩白榆讯孤独儿童若走卒竞指司马屋公也闻余来倾筐倒庋簏将余入后堂明妆照罗縠椎牛擘黄熊舆儓厌梁肉吴生歌落梅谢生辨幽菽凭陵屋如椽东归记草木五噫序穷愁孤愤志幽鞠鸿章过十余晨夕骤登録睊睊噉名子艺苑对颦蹙余也百八章呻吟亦成轴河梁迄挥手泪眼暮簌簌寥天仅一柱灵光镇大麓将偕石羊君吾里永辟谷胡然跨飞鲸倏尔残妖鵩空观疑地文神游恍天禄当年读书台阑干长苜蓿名已擅八荒声犹借四服良哉副墨子百代称郁郁惟公晩遇余盟契匪碌碌乾坤失遗老病骨只盈掬举头拘翼宫钧天醉秦穆山香舞未竟飞花堕如蹴知公究浄业不受转轮福追随无量夀永刼住西竺
　　右新都汪司马伯玉七十三韵
　　明维嘉隆世率土皆琳琅前茅奋厯郡大树标娄江东南并虎视河洛谁鹰扬张公起汝邓九尺须眉苍追风跃兹白掣电飞乗黄腰悬两龙剑絶代俱干将燕台际天起黄金矗华阳公年十八九掉臂排枫阊都人诧玉润夹道观河阳含香入建礼待漏趋明光明时甫释褐吏部聊为郎青藜校中垒画防持东方一官等泡幻千劫宁存亡维时西曹隽六七争腾骧分麾轶两汉授甲陵三唐张公奋臂入操翰如长江流星控繁弱贯月浮余皇金膏丽若木火齐明扶桑维扬怯旗鼓下雉靡旌髙牙矗梁苑巨纛悬徐方睊睊绛灌目谤牍如螟蝗羣雄一网尽窜削盈遐方鹿冠挂武一笑骑天狼天风拂两袖被发还山冈渌波带瀍涧翠黛萦嵩邙苏门扣真谛王屋求仙方苍生半眼热荐辟交岩廊丹青遍畏垒无地潜庚桑驱车入函谷紫气流咸阳琅琊遇次美櫜鞬划相当曹刘倡邺下苏李酬河梁英词错金石逸调劘风霜庚辰计羣吏抠趋亦明堂伊余黑貂敝青衫卧篷窻长安一倾盖大叫呼元长名流本第一国士元无双潦倒南皮社分携剧黄粱寥寥二十载复此聆篇章嘉隆数六子吾汝成髙阳矫矫琅琊鉢授衣命如螀平原十日饮异味穷膏粱燕姬及赵女寒鼈庖嘉鲂雄谭走蛮触剧论惊蜩螗山川堕秀色宇宙回精光帝心雅推毂大府开平凉飞书走北塞谕檄平西羌峨峨受降壁三城夹银潢殊勳勒铜柱万仞临要荒华名既海岱钜迹仍疆场宁知息壤誓不救中山创功成合身退鸟尽知弓藏人生贵适志嵗月如沧桑筑宫近河渚丹青俨成行金钗七十二如花簇银缸赤松永辟谷大隗遥舂粮途逢广成子餽药盈筐箱时时发缄鲤询我骑羣羊庸知两孽竖作剧蟠膏肓寥天逝双舄玉楼路茫茫丹台易迁少要秩居文昌中原二三子振袂俱飞扬回眸盼尘世鼯防跑空仓神州逐麟凤阿阁驰鸾凰通都洎名岳百代留青缃濬冲复少达英风嗣王杨新声播琬琰旧业呈圭璋鸡羣覩野鹤意气时昂昂伫看汝南族奕奕传芬芳
　　右汝南张中丞助父六十八韵
　　于戏战国后永絶原尝风五侯洎七贵纨袴矜豪雄岐阳本懿戚带砺盟元功惟寅奋甲胄巨笔如长虹英英楚游集弱冠推文通明霞传两颊皎日流双瞳亭亭古玉树百尺悬苍空腾身起宿卫帝梦来飞熊晨趋景阳漏夕儤承明钟余晷辄赋诗髙吟月朣胧前镳逐济上后乗驰江东丰姿寄朗润句格谐纎秾怜才实天性下士惟谦冲门庭盛交际轩车沓云鸿倾心放崇伯握发模姬公八荒并九域踊跃归樊笼涓流赴溟渤尺土依衡崧逡巡抱一艺畴不懐登龙尤欣礼寒素率土皆吾宗华名噪逺近帝眷弥优崇陪京借管钥步罗艨艟江流照横槊彻底青铜长驱白门道夹路停花骢车前八驺列一笑卑王融夜登凤凰台谑浪青莲翁糟丘亘阡陌云车盍相从朱旗闪碣石七萃提兵锋貔貅八十万操戈元戎月支奉旧朔日本祈新封狼烟絶张掖猎犬回居庸胡床挟僚幕羽扇揺清风当筵尽珠履金钗错帘栊时邀四方客大集华阳宫纎腰舞静婉艳曲歌玲珑慈恩结永夏景福逃残冬西山四百寺寺寺悬诗筒贤劳动当宁宠渥流宸衷勋阶埒师保晋接何从容三朝宪吉甫文武攀宗工登坛两突兀推毂双穹窿安危系中国絶徼传精忠有如汾阳令华夏叨帡幪虵分匣宝剑鸟尽弢良弓参差薏苡谤一夕流丹彤欣然释重负长啸还隆中青门种地五色开防茸闭关却人累习静眠髙舂食经减何饮量增卢仝交游遍宇内若个娱幽悰维余二三子旦夕携孤笻伊余夙邂逅丱角游新丰当涂一倾盖拍手呼终童名篇诵池草绣句繙江枫君能汰礼法余亦忘疎慵深盟三十禩胶漆盘心胸河梁剧酬倡流水鸣丝桐将因毕婚嫁把袂寻韩终云胡玉棺下冉冉移空同死生竟长诀去住殊匆匆河山夐犹昨九原邈难逢虚堂翳图籍别牖扄笙镛天池涸大泽日观頽孤峰千秋信陵谊百代临淮踪吞声遍韦布饮泣环章缝佳城甃白石马鬛浮苍松灵虬逝天末泪目悬孤蓬隽声逮嗣服兰桂逾芊葱君看白雪调奕世标芙蓉
　　右盱眙李大保惟寅六十八韵
　　七台髙刺天九漈逈浮日真气蟠山川逢时异人出矫矫苏君禹天才实飞逸名宗自峨眉源委继洵轼一目余十行填胸半缃帙弱冠升贤书闽士归第一讲业嗤京房穷经诮王弼隽声洽防内光焰难具悉三呈大礼赋彤庭授清秩西曹擅文衡前辈曾六七居然蹑其后功欲收蚌鹬督学来吾方神明朗无匹纷纭簿书薮推案风雨疾吾乡万青衿手自标甲乙绛帷细雌黄百中副名实衰风遂一变彬彬有文质曰余抱沈冥廿载废羸疾尘埃蔽行迳塞马忘得失推诚却卤簿迳草踏蒭苾逡巡越三顾瓮牖忍长窒衣裳剧颠倒面貌恍亲昵雄心贯今古风雅恣评隲扬马枚曹流一一研学术烛花烂长筵丙夜互前膝千秋覈本支八代综作述调合饶笙镛情投鋭胶漆君诚左太冲余愧皇甫谧河梁一倡和乾坤对萧瑟翩翩临海丞仗义讨凶泆邦人昧逆顺背叛拟佛肸义激胡先生昌言郑庄驿维君企英风罔待齿牙毕移文下州郡意气逈逾溢祀典贻明神幽光播泉窟遂令谈艺士赤帜树髙密如开黄俨尔脱梏桎君行五岭遥余恋一丘佚美人隔蒹葭志士掩蓬荜濠梁析庄惠畴为吐奇崛三秦豪杰徒强半坐扪虱去年闻子归长斋事绣佛凿度推盈虚元苞洞凶吉晨兴得双鲤浑身欲翀翐举头望赤松羊羣政堪叱言寻十六天幔亭访芝术轻红劈霞茘重翠剖霜橘瓯宁拜滕师龙门莽崪嵂凄凉国士泪乱洒向沟洫古墓辞松楸新居问秔秫登君读书堂卧君草室淋漓金叵罗灿烂银不律斫地偕飞扬谈天鬭真率三千大千界微尘罔漏轶九十六圣君贤愚任陟黜落落双干将星河翳防密舂粮十日期此会岂难必造物真小儿文章引嫉白云乗帝乡一老竟畴防恸哭西州路风雷鼓寒栗屠龙絶朱泙穷鸟困赵壹玉树摧庭阶神理殊惨栗惟应咸池奏万古破蟋蟀
　　右温陵苏学使君禹六十二韵
　　孤愤篇挽王山人叔承八百字【有序】
　　始余读山人吴越诸游草异之顾其人未识面也庚辰秋息驾杜门忽阍者以曹生书来称山人往携一刺入长安城亡所诣闭箧中廿载矣今特持以诣足下辛毋讶其漶灭也余亟倒屣出迓山人十日斋头纵谈风雅本支流别殿最雌黄莫逆于心相视而笑人皆以山人不言备四时之气余知其滑稽玩世大于东方也既与余订盟江上明年余入弇泊舟垂虹问所谓十八桥者而太湖三万顷浩渺亡际范张鸡黍竟爽成言又明年余复入弇适山人蹑草屩贸贸来乃长公病卒不起恸哭弇山之堂再信别去俄寄余手札千言情致委笃而五言一律云千秋词苑剧万态笔锋新以余缀诗薮初成帙也后十载闻问中絶迩遣役询诸吴门则山人墓木拱矣余不胜悼怛爰麤述尔时邂逅颠末仿青莲送魏万体为五言古八百言而辍其三韵韵亡旁出者故也诗成致二子焚之几筵以告山人山人灵爽奕奕且击节浩歌于大罗之上矣
　　千秋布衣才往往专一壑穷年覔五字埳穽观海若唐维襄阳孟间代推制作嵬峨洞庭句元气摄林薄五季宋及元余音噪乌鹊非无二三子天授慙磊落有明卢柟氏骚些首恢拓途遵长卿辙步蹑左徒躅幽鞠及拟招囹圄盛删削诗歌遂非长风雅久寂寞茫茫鹿门绪一线缀寥廓王生起菰芦名姓早飞跃弱冠游燕齐强龄走京索长懐济时念雅抱经世畧无媒耻白玉草莽甘落魄禹穴繙图书尧天防畊凿傲诞偕东方曼衍类南郭敢为兰陵论偏究漆园学神来把觚翰六艺尽糟粕竦身出阛阓攘臂脱篱落四唐入经营六代佐伸缩大篇竞飞扬短什互沈着星河昼璀璨雷雨夕喷薄混沌迷雕镂震旦困笼络铿锵鸾鹄鸣突矫虎兕攫名姓聚倡楼老将镇戎幕张公两神物所向失盘错太华三芙蓉秀色照广莫懐中但一刺尘冠翳竹箨时无孔文举竟尔徒入洛维时嵗申酉芒鞋试行脚访我兰隂陌孤航载停泊披襟发长啸搏帽吐清谑易水双湛沦夷门两嚄唶结交讵同裴登仙俨偕郭平原十日余緑尊间翠杓微诚泄中夜万古对斟酌明时遘何李天心寄鸣铎人豪琅琊公乾坤纵挥霍继起维奉常词林创新薙斯文幸未丧大雅竟谁托吾意甘沈冥君才实磅礴无双国士韩常胜冠军霍鹿失余中原龙腾絶大漠厯下穷髙华成都侈宏博勉哉曹溪鉢毋令一士谔沈吟感子意踟蹰复前却明灯彻晓漏撩乱烛花落仓皇嵇阮契竟爽范张约垂虹亭下浪浩淼阻越舶一别俄十霜邂逅弇山阁尔衰背欲鲐余瘦膝乗鹤吞声话故旧丧逝捷飞藿起舞中自疑放歌久仍愕眷言懐故栖荏苒理归槖河梁白日堕一苇迅雕鹗伊余骨伶俜念汝神矍铄相期保玉体赤松问灵药胡为两竖子膏肓恣燔灼虚传段璋句竟坐杜陵疟生平褐衣贵不受帝王爵大鸟来沧溟神虬去碧落百身定奚赎九原亮难作嗟彼志与蜍牖下饱狐貉维汝赋颂声嵲表衡霍居然布衣雄八面控繁弱修文亦地下玉楼富丘索遮须奉新盟眭邃赴前诺缅余昔遇汝臭味恍荃药宗各讽咏妙理递酬酢濠上回周施江东析昉约朱弦断流水阳春咽冥漠荒阡月三尺破冢云半椁参差迹已陈宛转梦如昨夜台覔青莲携手共杯勺老柏鸣鸺鹠枯松照熠爝谈天怅邹衍掷地怆孙绰生刍愧晚暮永闭石门钥白杨号悲风万叠鬭萧索昆仑眇何处南面醉王乐










　　少室山房集巻十九
　　钦定四库全书
　　少室山房集巻二十
　　明　胡应麟　撰
　　五言古诗四首
