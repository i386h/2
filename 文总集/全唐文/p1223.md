<!-- { "loadSidebar": true } -->
    上四年，用大司计侍郎为丞相。其明年，以我相秉枢机，我公掌纶诰，宜为避嫌，遂自阁下拜河南尹。将辞，上悄然谓公曰：“前时洛水为灾，洛民大溃，四走无逃，至有没死者，岂胜其冤耶？而公今去，我无东顾之患矣！”公既至理事，先以恤民为寄。活生瘗死，大开廪庾。赈贫乏，饱饥肠，暖寒体，极於畿甸，靡不周悉。而又蠲逋租，省徭赋，俾安稳其起居，勤强其事业。故远迩之民，相贺而歌曰：“天灾流行兮代有，下民昏垫兮时数。命无以逃兮谅自嗟岂将天怒。我尹之慰恤兮实解予之愁苦。夫得耕兮妇得织，日出得作兮日入得息。此固我君之忧民兮，俾我尹之来即。”又歌曰：“明明在上兮天子圣。四方取则兮我公令。疲民苏息兮公之政。一日将去兮，谁活我之性命。”
    其都之南，嵩岳横亘。其岳有庙，距都百里。每岁季夏日直土，用御置祝文，用牺牲粢盛，醴齐庶品，诏我公有事於王。礼既，公周视庙宇，堂殿廊庑，见其崩堕圮毁，剥癣颓堕，垣墉漫靡，榱栋失次，梁柱差欹。顾谓其邑令李方郁曰：“吾闻大地列岳五，嵩山居其一。其岳峙中天，群峰苍翠异色。其冈峦重叠异状，其出云异气，其草木森耸异岵，其葩卉荟异香，其禽鸟间关异听，其溪涧氵氵爵异流。若此之状，触目周匝，四时迭观，吞吐气象。环一山之上，道宫佛寺，高阁危楼，尽萃其中。我国家以神之灵，塑神之形，俾神之明，福我苍生。峨峨其冠，整整其衣；兵仗骈列，羽卫参差。天子以时视，三公礼而祀之。要神之德既厚矣，报神之功亦重矣。所宜威壮形容，华焕宫宇，奈何以危毁至是？俾尔民之进拜祷祝，将何瞻仰乎？我今出府库十万，资以功用。尔宜专其事，俾尔心与吾心不可以异。”方郁谨再拜受命，退而自言曰：“方郁为吏，禀指使，上不敢罔公，中不可欺神，下不能苦民，岂可不成耶？”遂鸠工庀材，四旬而就。见若赤白之交映矣，见若金碧之分辉矣，见若榱桷之粉绘矣，见若斗ㄆ之光赫矣，见若檐溜之矗截矣，见若沟垄之端隆矣，见若户牖之照烛矣，见若垣墉之齐削矣。旭日明媚，夹坛殿之飞；朝霞卷舒，助峰峦之起秀。则知公之措制，可以迈古冠今。使海内神庙，修洁崇盛，无逾於中岳。
    公天发晶朗，岳锺秀粹。群妙符识，万顷澄襟。琼树冰壶，涵澈於神宇；黄钟朱瑟，铿奏於文章。况公尹正之能，抚民之美，愚知其不日而将与吾相连枝於台座之中，致美於庙堂之内，将吾君岌立於尧舜之上，措吾民登寿於邃古之际必矣。方郁忝官在县，行及秩满，特蒙公录以微绩，上表量留，付之修饰。辄敢叙德纪事，刻石以记。
    ●卷五百十一
    ☆郑
    字文明，由进士宏词高第累擢翰林学士，转司勋员外郎知制诰。宪宗监国，迁中书舍人。即位，拜中书侍郎同中书门下平章事，罢为太子宾客，出为岭南节度使。历兵部尚书河中节度使。大和二年以太子太傅致仕。三年卒，年七十八。赠司空，谥曰宣。
    ○初日照露盘赋（以“□表清露，光发金景”为韵）
    日初出兮露成文，盘既洁兮光乍分。凝素彩而泛滟，鲜颢气之。忽炯尔以流景，乍揭然而拂云。若乃势倚金茎，色映霞表。倒初景以摇扬，澹轻烟之缥缈。承露华以逾明，霁色而共晓。焕然孤秀，赫奕奕於长川；烂尔生光，照翻翻之高鸟。盘以贞兮露以盈，日既明兮天以清。以相鲜，若曙月之临朝镜；粲然交映，类琼华之杂玉英。金景发色，玉壶夺明。敷皓质以流耀，含太阳之至精。伊昔汉帝初营，求仙是务。我皇复立，承天有裕。乍仿佛於帝台，宛昭彰乎天路。首出庶物，表一人之大明；光发四施，照万方而遐布。岂有屑琼蕊、泫珠露，冀灵物之来游，望神人之自遇。懿夫合以成象，丽然增光。干浮□以杲耀，激旭日而悠扬。仙掌斜分，若莲峰之曙景；宸心回想，如昆岫之晴霜。岂比周穆西游，觐王母於昆岳；重华南狩，怨帝子於潇湘。独能睹云阙而饮灵浆者乎？徒观夫素色上升，清光下发，分回彩以照耀，长空而超越。日华映兮光复临，露彩扬兮色弥深。既炫晃以如玉，乍晶明而散金。且孤高者可拟之以抗志，洁朗者亦仰之而为心。况地表烟息，天维气整。日之丽矣，与星明而共融；盘实坚然，齐圣祚之悠永。昔之颂灵液、歌浪井，曾不如赋露盘之瑞景。
    ○册皇太子赦诏
    惟先哲王，光有天下，必正邦本以立人极，建储贰以承宗祧，所以启迪大猷，安固洪业，斯前代之令典也。皇太子纯，体仁秉哲，恭敬温文，德叶元良，礼当上嗣。朕奉若丕训，宪章古式，永惟社稷之重，载考春秋之义。授之匕鬯，以奉粢盛。爰以令辰，俾膺茂典。今册礼云毕，庆感交怀，思与万方，同其惠泽。自贞元二十一年二月二十四日已後，至四月九日昧爽已前，天下应犯死罪者，特降从流；流罪已下，各减一等。文武官常参官及诸州府长官子为父後者，赐勋两转。古之所以教太子，必茂选师友，以辅翼之，俾法於训词，而行其典礼，左右前後，罔非正人，是以教谕而成德也。给事中陆质、中书舍人崔枢，积学懿文，守经据古，以参讲习，庶叶於中，可充皇太子侍读。天下孝子顺孙先旌表门闾者，委所管州县各加存恤。五岳四渎，名山大川，委所在长吏，量加祭礼。
    ○立广陵郡王为皇太子诏
    万国之本，属在元良；主器之重，归於长子。所以固社稷，正邦统，古之制也。广陵郡王淳，孝友庄敬，慈仁忠恕。博厚以容物，宽明而爱人。祗服训辞，文皆合雅；讲求典礼，学必承师。居有令闻，动无违德。朕获缵丕绪，祗若大猷，惟怀永图，用建储贰，以承宗庙，以奉粢盛。爰举旧章，俾膺茂典，宜册为皇太子，改名纯。仍令有司择日，备礼册命。
    ○顺宗传位皇太子改元诰
    门下：有天下者，传归於子，前王之制也。钦若大典，斯为至公。式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦。爰以令辰，光膺册礼，宜以今月元日册皇帝於宣政殿。仍令检校司徒平章事杜佑充册使，门下侍郎平章事杜黄裳充副使。国有大命，恩俾惟新。宜因纪元之庆，用覃在宥之泽。宜改贞元二十一年为永贞元年。自永贞元年八月五日昧爽已前，天下应犯死罪，特降从流；流罪已下，各减一等。布告中外，咸使闻知。
    ○太微宫神主太庙奏
    臣谨详三代典礼，上稽高祖太宗之制度，未尝有并建两庙并飨二方之礼。天授之际，祀典变革。中宗初复旧物，未暇详考典章，遂於洛阳，创立宗庙。是行迁都之制，实非建国之仪。及西归上都，因循未废。德宗嗣统，坠典克修，东都九庙，不复告飨。谨按《礼记》仲尼答曾子问曰：“天无二日，土无二王。尝郊社，尊无二上。”所以明二主之非礼也。陛下接千载之大统，扬累圣之耿光。宪章先王，垂法後嗣。况宗庙之礼，至尊至重。违经黩祀，时谓不钦。特望择三代令典，守高祖太宗之宪度。鉴神龙权宜之制，遵建中矫正之礼。依经复古，允属圣明。伏以太微宫元皇帝三代睿宗文武孝皇帝神主，参考经义，不合飨。至於迁置神主之礼，三代以降，经无明文。伏望委中书门下与公卿礼官质正详定，敕付所司。
    ○谢赐神刀食金等状
    右，今日中使某至，奉某月日墨诏，赐臣前件神刀，及食金五挺，并合子锁等。臣远赴藩镇，上轸圣忧，俯降王人，特颁宠赐。畅威怀於远服，佩以神刀；矜微劣之庸躯，赐之灵药。捧受战越，以忭以惊。臣即以今日发蓝田县，阙庭渐远，道里犹长。瞻望天颜，感涕交集。无任戴荷结恋之极。
    ○谢借飞龙马二匹状
    右，中使某至，奉敕旨，借臣前件马至京兆府界者。王人在门，天骥临路。宠光荐及，行色增辉。上感恩私，何阶答效。自臣叨承戎寄，累轸皇慈。念输力於外藩，降逸才於内厩。分忧未酬於圣主，代劳已及於微臣。虽驽钝莫施，而疲羸顿解。再驰犹勤於远道，三接已及於帝畿。即以某日至京兆府界，回瞻魏阙，目断白□；祗事王程，指期丹徼。无任感恋之至。
    ○为易定张令公进鹰笼状
    右件鹰。臣去秋来，频令入草，一一拣择，皆有所能，试其搏击，下韬必中。伏以上囿五方，固多殊异之选；下土一物，实表臣子之诚。敢望备羽猎於长杨，从狩於天仗。轻渎旒，无任屏营之至。
    ○腊日谢赐口脂历日状
    伏以王人戾止，天书远降於闽川；星躔既回，历猥颁於遐服。推步允符於圣祚，先天克合於岁功。三百六旬，斯须而咸睹；二十四气，瞬息而可知。又赐以兰膏，锡之绛雪。众香流泽，芳润忽光於悴容；五药蠲こ，瘴疠潜销於腠理。仰荣知忝，承宠益惊。阊阖九门，岁时结恋於双阙；方隅万里，展效期激於丹诚。敷惠未洽於远人，拜赐滥同於重镇。观风察俗，志有立於涓尘；比物省躬，恩何酬於覆载。臣某不胜欢跃屏营之至。
    ○朝觐遇节进奉状
    右，臣伏以古者诸侯入觐，必奉贽币，或以车马，或以璋，用展诚敬，著於典礼。臣缪领藩镇，获觐阙庭。幸遇昌辰，又当佳节。用增圣寿，以表微诚。前件马及器物，谨差岭南节度押衙某随状奉进。至微至薄，无任惭惶。伏愿如日之升，如天之福；垂莫大之庆，保无疆之休；於万亿年，永康四海。臣不胜恳款之至。
    ☆郭雄
    雄官尚书比部郎中。从德宗幸梁州，遇害。赠同州刺史。
    ○忠孝寺碑铭
    忠孝，行之本也；儒释，教之宗也；信顺勤於行本，修证立其教宗，精一也。故太子宾客赠太子太保范阳卢公正已，顷节制此道，陈情奏置佛寺。乾元元年三月十三日，诏下而锡其名，稽诸前人，崇定非一，求有徵名顾实，若斯之美。
    君子曰：“本教为孝，资孝为忠。”太保对扬殊休，伛俯无让。积於善者，繁祉必应；先於天者，虔诚是归。道超三界之谓先，德垂後裔之谓积。太保先君河南府士曹参军赠太子詹事履冰，任蒲江县尉，太保生於蒲江。太保自省郎守通川，由通川累剑南节度。属贼臣猾夏，辂略巡方。内辑黎，外兴军旅。日月回烛，氛销清。故可以彰厥诚、祈厥名，申愿力而阐皇明。
