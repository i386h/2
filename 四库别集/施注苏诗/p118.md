<!-- { "loadSidebar": true } -->
　　【史记屈平既绌乃作懐沙之赋其辞云滔滔孟夏兮草木莽莽伤懐永哀兮汩徂南土维摩诘经逺尘离垢得法眼净李贺将进酒歌况是青春日将暮桃花乱落如红雨振衣散花见十七巻李公择过髙邮诗注天寳遗事太液池千叶白莲开帝与贵妃宴赏指妃谓左右曰何如此觧语花也陈鸿长恨歌传宗驾幸华清宫内外命妇熠燿景从上心油然若有顾遇左右前后粉色如土诏髙力士潜搜外宫得杨元琰女夀邸陆云与兄机书云君苖能文毎见兄文辄欲焚其笔研左传宣十二年告令尹改乗辕而北之诗国风执辔如组】
　　追饯正辅表兄至博罗赋诗为别
　　孤臣南游堕黄菅君亦何事来牧蛮舣舟蜑戸龙冈窟置酒椰叶桄榔间髙谈已笑衰语陋杰句尤觉清诗孱博罗小县僧舎古我不忍去君忘还君应回望秦与楚梦渉汉水愁秦闗我亦坐念髙安客神游黄蘖参洞山何时旷荡洗瑕谪与君归驾相追攀梨花寒食隔江路两山遥对双烟鬟归耕不用一钱物惟要两脚飞孱顔玉牀丹镞记分我助我金鼎光斓斑
　　【韩退之诗衙时龙戸集注即今蜑戸也谓采珠者一綂志恵州有九龙冈在长乐呉都赋防榔无柯椰叶无防南方草木状椰树叶如栟榈髙五六丈无枝条髙安县筠州时子由分司南京筠州居住传灯録洪州黄蘗希运禅师筠州洞山良价禅师玉牀丹镞见十八巻观张师正所蓄辰砂诗注大丹秘契图金鼎篇云金鼎者上应天下应地中应人民】
　　再用前韵
　　乐天双鬓如霜菅始知谢遣素与蛮我兄緑髪蔚如故已了梦幻齐人间蛾眉劝酒聊尔耳处仲太忍茂孱三杯径醉便归卧海上知复防往还连娟六幺趁蹋鞠杳三叠萦阳闗酒醒梦断何所有落花流水空青山忽惊铙鼓发半夜明月不许幽人攀赠行无物惟一语莫遣瘴雾侵云鬟罗浮道人一倾盖欲系白日留君顔应知我是香案吏他年许缀蓬莱班
　　【晋书王敦字处仲王导字茂诗意用王恺使羙人行酒事注已见蹋鞠字出史记苏秦传又见卫霍传今之蹴鞠也刘向别録曰蹴踘黄帝所造六幺曲名琵琶録唐昆仑弹新翻羽调緑腰注緑腰即録要也本自乐工进曲上令録出要者乃以为名后又讹为六幺也阳闗三叠详见十二巻和孔密州诗注】







　　施注苏诗卷三十五
　　钦定四库全书
　　施注蘓诗巻三十六
　　宋　苏　轼　撰
　　施元之　原注
　　武进邵长蘅　删补
　　诗四十八首
　　【时在惠州作施注缺今补】
　　真一酒【并引】
　　米麦水三一而已此东坡先生真一酒也
　　拨雪披云得乳蜜蠭又欲醉先生【公自注真一色味颇类予在黄州日所醖蜜酒也】稻垂麦仰隂阳足器洁泉新表里清晓日着顔红有晕春风入髓散无声人闲真一东坡老与作青州从事名
　　游博罗香积寺【并引白鹤故居图香积寺在惠州南博罗县西山下】
　　寺去县七里三山犬牙夹道皆美田麦禾甚茂寺下谿水可作碓磨若筑塘百步闸而落之可转两轮举四杵也以属县令林抃使督成之【抃字天和】
　　二年流落鼃鱼乡朝来喜见麦吐芒东风摇波舞净緑初日露酣娇黄汪汪春泥已没膝剡剡秋谷初分秧谁言万里出无友见此二美喜欲狂三山屏拥僧舍小一谿雷转松隂凉要令水力供臼磨与相地脉增隄防霏霏落雪看收麫隠隠叠鼓闻舂糠散流一啜云子白炊裂十字琼肌香岂惟牢九荐古味【公自注束晳饼赋馒头薄持起搜牢九】要使真一流天浆诗成捧腹便絶倒书生説食真膏肓
　　【国语范蠡谓王孙雄曰故濵于东海之陂鼋鼍鱼鼈之与处而鼃黾之与同陼柳子厚诗麦芒际天摇青波文选麦渐渐以擢芒谢灵运诗花上露犹白鹤故居圗三山者大北山象头山白水山皆在水南一谿者即东江也在山之北柳州山水记泉大类毂雷鸣西奔汉武帝外传太上之药则有风实云子金精玉液杜子美诗饭抄云子白晋书何曽性奢豪毎燕见不食大官所设帝辄命取其食蒸饼上不拆作十字不食也真一酒名按束晳饼赋有馒头薄壮起溲牢丸之名而先生诗用作牢九又自注中薄壮作薄持起溲作起搜又三十八巻真一酒歌亦用起搜字想别有所据未详】
　　次韵定慧钦长老见寄八首【并引】
　　苏州定慧长老守钦使其徒卓契顺来恵州问予安否且寄拟寒山十颂语有璨忍之通而诗无岛可之寒吾甚嘉之为和八首【吴郡图经续记定慧禅院本万嵗子院在长洲县东祥符中改今额传灯録天台寒山子者本无氏族始丰县西七十里有寒明二岩以其于寒岩中居止故名有颂三百余首传布人间又三祖僧璨镜智禅师五祖忍大满禅师贾岛初为僧名无本可即僧可明也旧云郊寒岛瘦】
　　左角看破楚南柯闻长滕钩帘归乳燕穴纸出痴蝇为鼠常留饭怜蛾不防灯﨑岖真可笑我是小乘僧【左角用蛮触事南柯用淳于棼事并巳见左传隠十二年滕侯薛侯来朝争长卒长滕侯传灯録古灵神赞禅师见蜂子投纸牕求出师曰世界如许广阔不肯出鑚他故纸驴年去遂有偈曰空门不肻出投也太痴百年鑚故纸未见出头时韩退之诗痴如遇寒蝇李白书云白﨑岖歴落可笑人也传灯録圭云悟我空徧真之理而修者是小乘禅】
　　铁桥本无柱石楼岂有门舞空五色羽吠云千嵗根松花酿仙酒木客餽山飱我醉君且去陶云吾亦云【白鹤故居图铁桥在大石楼峯东大小二石楼在罗浮山下一统志五色雀出罗浮山贵人至则先翔舞先生在儋州有五色雀诗见三十八巻续神仙传朱孺子一日忽见二花犬相趋入枸杞丛下因异之寻掘得二枸杞根形状如犬白乐天诗不知灵药根成狗怪得时闻吠夜声原化记有老人雪中访崔岂真献松花酒老人云花涩无味乃取一丸药投之味顿别】
　　罗浮髙万仭不看扶桑卑黙坐朱明洞玉池自生肥从来性坦率醉语漏天机相逄莫相问我不记吾谁【白鹤故居图朱明洞在麻姑峯之北又详上巻逰罗浮山诗注】
　　幽人白骨观大士甘露灭根尘各清净心境两竒絶真源未纯熟习气余陋劣譬如巳放鹰中夜时掣绁【楞严经优婆尼沙阤白佛言观不净相生大厌离白骨防尘归于空虚维摩经始在佛树力降魔得甘露灭觉道成楞严经根尘同源缚脱无二又世间一切根尘隂处界等皆如来藏清净本然张衡鹪鹩赋苍鹰鸷而受绁】
　　谁言穷巷士乃窃造化权所见皆我有安居受其全戏作一篇书千古发争端儒墨起【一作岂】相杀予初本无言闲居蓄百毒救彼跛与盲依山作陶穴掩此暴骨横区区效一溉岂能济含生力恶不己出时哉汝非争【周礼医师掌医之政令聚毒药以供医事注毒五毒也防药之辛苦者又韩退之诗医师加百毒诗大雅陶复陶穴左传宣十二年楚子曰今我使二国暴骨暴矣礼记大道之行力恶其不出于身也不必为已】少壮欲及物老闲余此心防生山海间坐受瘴雾侵可怜邓道士摄衣问呻吟覆舟郤【一作吊】私渡断桥费千金【按邓道士名守安尝造东新桥见下巻两桥诗序】
　　浄名毗耶中妙喜恒沙外初无往来相二土【徒故切】同一在云何定慧师尚欠行脚债请判维摩凭一到东坡界【维摩经毗耶离城中有长者名维摩诘僧肇注云维摩诘秦言浄名也又佛言有国名妙喜佛号无动是维摩诘于彼国没而来此生】
　　二【一作三】月十九日携白酒鲈鱼过詹使君食槐叶冷淘【杜子羙槐叶冷淘诗青青髙槐叶采掇付中厨新麫来近市汁滓宛相俱云云】
　　枇杷巳熟粲金珠桑落初尝滟玉蛆暂借垂莲十分盏一浇空腹五车书青浮卵椀槐芽饼红防氷盘藿叶鱼醉饱髙眠真事业此生有味在三余
　　【水经注刘白堕宿擅工酿采挹河流醖成芳酎悬食同枯枝之年排于桑落之辰故酒得其名霏雪録河东桑落坊有井毎至桑落时取水酿酒甚羙庾信诗蒲城桑落酒灞岸菊花天王注槐芽饼取槐叶汁溲麫作饼即鲜碧色礼记少仪牛羊与鱼之腥聂而切之为脍注云聂之言牒也先藿叶切之复报切之则成脍三国志注董遇言为学当以三余冬者嵗之余夜者日之余隂雨者时之余也】
　　江涨用过韵
　　草木生故墟牛羊满空渎春江围草市夜浪浮竹屋巳连涨海白尚带霍山緑坎离更休王鱼鼈横陵陆得非昆仑囚欲报陆浑衄行看北风竞来救南国蹙长驱连山烧一埽含沙毒孤吟愍造化何时停倚伏当怜水旱氓不作舟车蓄江流傥席巻社酒期茅缩
　　【房千里竹室记予环堵所栖率用竹以结其四周植者为柱楣撑者为椽桷破者为霤削者为障一统志霍山在龙川县有三百七十二峯按东江过龙川入恵州界故云周易坎为水离为火汉书音义五行有王相死囚休废即五行相胜之意也韩退之陆浑山火诗女丁妇壬传世婚一朝结讐奈后昆又月及申酉利复怨助女五龙从九鲲溺厥邑囚之昆仑注水火相配今火胜水故结讐然水生于申火死于酉故帝于此时令之报怨溺火官之邑而囚火官于昆仑也按此正申上句坎离休王之意左传襄十八年晋人闻有楚师师旷曰不害吾骤歌北风又歌南风南风不竞又成十六年南国蹙射其元王中厥目山海经大荒南有蜮处水中含沙射人影中则成疮史记早则资车水则资舟物之理也左传僖四年尔贡包茅不入无以缩酒】
　　连雨涨江二首
　　越井冈头云出山防牱江上水如天牀牀避漏幽人屋浦浦移家蜑子船龙巻鱼虾并雨落人随鸡犬上墙眠只应楼下平堦水长记先生过岭年
　　【史记西南夷传牂牁江广数里出畨禺城下后汉南蛮传楚遣将荘蹻伐夜郎军至且兰椓船于岸而歩战既灭夜郎以且兰有椓船牂牁处乃改其名为牂牁注系船杙也亦作防牱杜甫茅屋为秋风所破歌牀牀屋漏无干处类书蜑人濒海而居以舟为宅辨水色知龙居又曰龙人】
　　急雨萧萧作晚凉卧闻榕叶响长廊防明灯火耿残梦半湿帘帷浥旧香髙浪隠牀吹瓮盎闇风惊树摆琳琅先生不出晴无用留向空堦滴夜长
　　【嵇含南方草木状榕树南海桂林多有之叶如木麻实如冬青枝条最繁其防十亩栁子厚诗山城过雨百花尽榕叶满庭莺乱嗁】
　　四月十一日初食荔支
　　南村诸杨北村卢【公自注谓杨梅卢橘也】白华青叶冬不枯垂黄缀紫烟雨里特与荔支为先驱海山仙人绛罗襦红纱中单白玉肤不须更待妃子笑风骨自是倾城姝不知天公有意无遣此尤物生海隅云山得伴松桧老霜雪自困樝棃麤先生洗盏酌桂醑氷盘荐此赪虬珠似闻江鳐斫玉柱更洗河豚烹腹腴【公自注予尝谓荔支厚味髙格两絶果中无比惟江鳐柱河豚鱼近之耳】我生渉世本为口一官乆巳轻莼鲈人间何者非梦幻南来万里真良图
