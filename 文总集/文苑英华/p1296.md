<!-- { "loadSidebar": true } -->
　　维贞元九年嵗次癸酉十一月朔日左补阙权德舆等谨以清酌庶羞之奠敬祭于故右补阙赠礼部侍郎【集作郎中】梁君之灵我思古人乃得敬之今则不见呜呼噫嘻贤哲之生作瑞于时中立不倚大道甚夷人或多方以取世资君惧其至泊然灵游夏逺矣文章运衰风流不还作者盖希君得其门独泝浇醨遐蹈古始六经为师初冠章甫在江之浒忘形交臂或出或处久要之契脗然相与直谅切劘旷懐无沮汉庭虚左尺一旁午心与云闲翼随风举恬漠虚白环中之枢笃厚诚明君子之儒精义入神英华发舒人所景行君之绪余乃补衮职乃侍皇储北宫密命东观直书致用无方迎刃皆虚渐渍教化闇然而孚文武宪章尧舜典谟空结时望莫申令图宜锡华皓以极其道钟美实多归全太早子渊之仁叔度之贤皆厚其才而夺之年吁嗟敬之今亦已焉孰司化工不与其全凡我同人官次周旋微言嘉话恍若目前吾欲问苍苍而诉防防索夫子于重泉末如之何从古以然平生一樽哭奠灵筵魂气何往空伤絶尚飨
　　祭韩祭酒文　　　　　　　前　人
　　维贞元十年嵗次甲戌三月朔日征事郎守左补阙权德舆谨以清酌庶羞之奠敬祭于故国子祭酒韩十四丈之灵伏惟德厚流光炳灵发祥传庆于【集作于】公郁为珪璋宣力中外道光明代动必有裕直而无悔从容谏垣密勿丝言炳然宪章润色化源天【集作六】官之贰京剧之贵四方取则九赋不匮蓬山秘书大学遵儒选重前代非贤勿居率是明德便藩右职宣其馨香昭其物则四科难并全才乃克利用无方沛然余力再世金铉确乎匪躬光辅帝道是为门风缁衣棣华宜复于公终缺人望天乎不佣顾惟小子夙承先友骨肉之契嵗寒逾久爰自龆丱深仁善诱恤此残生均其所有衣而食之禄而仕之阖门仰给纤悉无遗仁恻之道曲尽其宜二十年间完安保持比肩多士忝迹清时必由念虑敢不知思秦原苍苍丹旐迟迟精魄何往音容莫追沉哀激中雪涕交挥神鍳如在含酸托词尚飨
　　祭虏华州文　　　　　　　前　人
　　维贞元十六年嵗次庚辰四月已巳朔越八日景子从表弟朝议郎守中书舎人云骑尉赐绯鱼袋权德舆谨遣使以清酌时羞之奠敬祭于故华州刺史御史大夫卢六兄之灵诗谓君子温其如玉书称正人既富方谷明灵比徳清议所属未极全才如何不淑追忆曩嵗钟陵嘉招兄时左迁屈佐乗轺幕庭山郭并榻连镳心同则亲敢曰尝【集作常】寮俄奏郡课复升郎位左掖斯密教官已贵残骸被病土梗蓬累谢交辟以未能方屏居以自遂防茅推毂遐输【集作蹈】古义七发粲然八行狎至诏下江干猥登礼官故【集作顾】蓬茨之鲰生忽束带于朝端遐曰良夜清言旧欢再披云雾永契金兰帝念长人出临左辅河潼襟要复此居部乃亚丞相金映组美利休声和风甘雨弱植何幸累叨禁垣諌曹【集作署】右史以至司言因缘践履根本推援恐累知人上负明恩一违晤语九变凉温日夕音徽切劘讨论发函亹亹如见君子或忠言以规过亦善谑而溢美方【集作冀】登柄用以永介祉每骧首于公朝期盍簪于仁里俄惊感疾方俟有喜志切乞身恩深卧理神道与善胡然不起寝门一哀孰甚知己素车莫遂雪涕何已樽酒簋贰深诚在此尚飨
　　祭户部崔侍郎文　　　　　前　人
　　维贞元十九年嵗次癸未十月戊寅十二日己丑中书舎人杨于陵礼部侍郎权德舆谨以清酌庶羞之奠敬祭于故户部侍郎赠右散骑常侍崔君之灵古之大观推理以逹谓生为劳于化不怛茍非至人哀乐云云一欣一慼松茂芝焚遐想深契在于夫君素履无玷黄中有文卓尔坚明皎然贞醇夙以声实迈于羣伦伊昔宦游风尘不杂联簮法冠并列賔榻夷道可久淡交相合亦既府除索然离居或憩循江或旋练湖君初巻懐寓彼群舒四年之间【集作三四年间】聨奉诏书分曹士师议礼太予中台奏议并列哀乌道旧放懐话言于于三登首曹乃贰师徒相顾飞翻接影天衢显允德业大僚是都凡我四人交欢靡渝直谅是程中庸是经或防公朝犹疑幕庭孰谓夫子奄然防防交臂相失汍澜涕零入室皦皦孀孤之声追懐悼心痛我友生密印左貂以哀以荣呜呼哀哉命之所赋岂有其数乃如之人洵美无度常日谓我文昌连【集作聨】歩如何今兹已隔泉路亹亹良话依依平素晦明再朞冥寞大暮万事风烛九泉草露魂之来兮歆此薄具尚飨
　　祭独孤常州文　　　　　　前　人
　　维贞元二十年嵗次甲申十一月戊申朔礼部侍郎权德舆谨以清酌庶羞之奠敬祭于故常州刺史独孤宪公十四丈之灵呜呼德充而位不配才大而年不遐稽于赋命从古太息伏惟蕴大雅之恺悌遵六二之直方作为文章律度当世灿如日星炳若龙施于政事表率万国三郡洽和四方鼓舞而不得大志业殁于中年岂洪钧造物使才命相盭先师罕言末如之何伏以夫【集作先】子笃忘形之契小人展无容之敬去世二纪清风凛然顾以息女归公爱子虽不获逮事而备承家法况兹菲薄实忝眷私辨方之年违难于江徼志学之嵗伏谒于郡斋典司礼职尝奉易名之义向仰德门令承合姓之重话言诱掖造次敢忘德容硕姿髣髴在目自为声举之旧今则潘杨之欢二孤纯孝遗烈钟美鲜原改卜日月有时酒殽静嘉式荐灵位尚飨
　　祭独孤台州文　　　　　　前　人
　　维贞元二十年嵗次甲申十一月戊申朔礼部侍郎权德舆谨以清酌庶羞之奠敬祭于故台州刺史独孤七丈之灵洪范五福古人所贵伏惟道枢德机涵泳交鬯解隠机防息东吴啬神而去物累观化以顺天理终始贞吉归全返真不登期颐者十数嵗而已可谓康宁而夀以至考终命条【集作脩】政事遵职居部泝沿淛河四为二千石朱轓畅毂所至洽平率诚理身以化封内可谓攸好德其所以异者富于义而逺于利以禄直赒姻族【集作防】以清白遗子孙故即逺之日輤裧才具孤嗣藐然以赙布襄事蹈道如是君子以为难介弟宪公挺此文德含章炳章与三代同风先门友善义比金石犹子秀茂申以婚姻引进琢磨居为雅器永懐感悦冀奉话言女子有行得奉门训竟迫道途之阻未申供养之礼用此叹恸结于中肠轜车东来大斯启柔嘉清涤用寄单诚尚飨
　　祭张工部文　　　　　　　前　人
　　维贞元二十一年嵗次乙酉七月戊辰朔四日辛未礼部侍郎权德舆谨遣男璩以清酌庶羞之奠敬祭于故工部侍郎兼御史大夫礼部尚书张二十九丈【集作兄】之灵士君子之所以畅其业者文也学也士君子之所以植其本者正也忠也绰绰工部实由于斯起【集作超】于逢掖乃执简记章明义类振起褒贬博物洽闻时称良史可不谓文乎诞章成式变礼疑议稽合于古节适于中羣士属目一言以决可不谓学乎处燎原盗泉之中不焚不濡终然违难皎洁贞厉狺狺权幸恶厥中立一罹谗铄遂去清近秘丘十年不得自足可不谓行己之正乎出彊専对照耀原隰天覆之内无逺近【集作迩】君命之下无险夷再叶翟土乃龢戎索畅威灵于大荒之外啓手足于野幕之下可不谓事君之忠乎年才逾耳顺官止贰起部于兄之量二者皆屈彼大耋大僚孰宜之哉顷陪禁掖俄接仁里觞酒歌诗清言善谑靡日而间弥年以欢一瞬之间奄成今古以此思哀如何可忘跌伤左足未任趾歩鼔吹临门涕洟如霰【集作雨】平生风味今日永诀伏枕口占寄懐斯文尚飨
　　祭贾魏公文　　　　　　　前　人
　　维永贞元年嵗次乙酉十月景申朔二十三日戊午朝散大夫守尚书户部侍郎云骑尉权徳舆谨以清酌庶羞之奠敬祭于故司空相国赠太傅魏国贾公之灵覆载之间肖形必化惟令德淑问与天壤俱存伏惟以含一之量叶休嘉之运四征授律勲在盟府二揆居中勤宣宰政注意体国繄公是图始自黄绶至于衮率由坦夷以极光大浩若溟海熙如春台归全之日朝野相吊穷雕戈金铉之宠可以言贵过悬车贰膳之年可以言夀中和博大之度可以言君子知命顺化之理可以言至人三朝告老终不得请法吊祠礼嘉常数鄙薄无似辱公之知奬进切劘逮兹一纪获居里闬亟践堂奥防俗之韵忘年之欢疑在视聴忽成今古呜呼魏公可胜恸耶洁此觞豆奠于防寞髣髴风采公其降灵尚飨
　　祭唐舎人文　　　　　　　前　人
　　维元和元年嵗次景戌正月景寅朔十九日甲申户部侍郎权德舆谨以清酌时羞之奠敬祭于故礼部郎中知制诰唐君之灵呜呼文编行茂才全弱冠知名时推隽贤含章振藻金玉在悬缘情放言采组相鲜忆昔淮湖与君觏止忘形合志造适通理瓜歩邦沟吴山楚水芝兰之室三十年矣君自江左【集作左史】进居台郎予叨礼官亦忝周行熙春至止休沐相将才盍簮于上国俄出守于遐方盛山云安风水迢递屈此二郡俄然半世文章焕发书札相继辛酸苦言欵曲嘉恵【集作防】顾我忝旷愧君沦滞屡封荐章辄以人废每与公范交脩宿契不进不止中心自誓大君继明元凯持衡方开宣室以待贾生裁成训命所谓文炳诏君居之士友相庆迟迟征轩来自荆门凡我同【集作周非】人载劳梦魂屈指继日【集作俟】居西垣不及百里俄归九原呜呼文编此痛难言夀堂野土一别终古平昔风姿杳无处所樽酒簋贰涕零如雨防寞之间神其聴否尚飨
　　祭杜岐公文　　　　　　　前　人
　　维元和八年嵗次癸巳三月甲寅朔二十八日辛巳礼部尚书权徳舆谨以清酌庶羞之奠敬祭于故太保太傅岐国公之灵伏【集作夫】惟体温厚之气协休和之运五常用仁九徳在寛六朝歴三后相公契作司徒奭居太保致位遂志晏闲显尊极人伦之夀宠备君上之恩礼传曰行道有福诗曰求福不回考祥视履惟公是已至若徜徉化元保合太和扶遵嘉防将明利泽渐渍于生民而隠于视聴者可胜道哉早辱招羣仕才初命顷沐鸿休职聨大任周旋恵爱仅三十年【集作三十余年】公府闳议郊居盛集沧溟沃日之量清庙礼神之噐四教五福明哲始终话言风采疑在梦想变化糺纷何可胜论常日賔榻今兹灵位常日欢言今兹声泪常日精爽今兹魂气常日鸣驺今兹骑吹永去昭代言归厚地平生一樽拜奠歔欷尚飨
　　文苑英华巻九百八十三
　　钦定四库全书
　　文苑英华巻九百八十四　宋　李昉等　编交旧七
　　祭成纪公文一首　　　祭杜祐太保文一首祭李吉甫文一首　　　祭权相公文四首
　　祭成纪公文　　　　　　　崔　损
