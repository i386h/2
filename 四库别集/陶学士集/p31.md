<!-- { "loadSidebar": true } -->
　　太平为濒江下郡，秋租十四万石。今年春夏，两运漕府以千戸徐君来督事，凖量适均，官无亏逸，人不知扰。徃时漕夫恃豪，仓曹恃众，气不相弱。启衅词组，攘臂奋呼，党应蠭午㈠，斗揬击敓，延害于民。市肆昼闭，物情震汹，岁常狃习不悛，有司莫能辑也。

　　比者治郡皆贤大夫，重以君之才柄，故能潜遏竞端，劳绩彰伟。盖君乃吴门巨室，其尊人领漕职，风烈欝存㈡，则继美于先世者有由矣。诸公名流以君胜任，而民咸徳之，于其行，歌咏累牍，俾予述其槩。

　　窃惟诏旨甞赐天下半租，而民力向纾，奈之何中原洊歉，天子痛元元横罹饥溺，修徳弭灾，倾库廪以赈救，仍下令蠲全租。近京师榖价翔涌，公室私家皆以不给忧。则夫延颈而望哺者方切切于斯时也。君宜速于徃，以佐其用，勿使粒米如珠，而重朝廷之虑也。

　　旁批：㈠蠭午，《史记项羽本纪》：“今君起江东，楚蠭午之将皆争附君者，以君世世楚将，为能复立楚之后也”。 裴骃集解引如淳曰：“蠭午犹言蠭起也。众蠭飞起，交横若午，言其多也”。

　　㈡风烈欝存，《广韵》郁，木丛生也，长也。则风烈欝存即风烈长存之意。

　　

　　送丹阳山长刘彦质序

　　姑孰城东南，赢两舍，井邑丰华，地名黄池。其学舍曰丹阳书院，老屋数楹，岁乏常入，教官借廪郡庠，几无容托。甫至突未黔㈠，寻托事去，无以振宣文化，踵袭滋久，见闻为常。礼摧乐喑，莫克扶植，余窃病焉。其能释余病者，仅彦质刘先生而已。

　　常端坐论堂，举五典三物之懿，诱导谆切，阐扬朱诗经纬，其性情温柔寛厚，人乐亲之。寓况澹寂，空室磬悬，唯箪豆自奉，无金榖出纳之烦，得肆志于理奥。

　　乃考创学之由，知自西山真公㈡。严洁祠报，使其余响遗烈，震荡耳目矣。郡侯嘉叹，思有以慰先生之心，因相其材役，崇饬庙堂，树墉浚池，规制合度。宪轺闻其贤，割天门剩储万缗有竒，营产以给之。积数十年不可兴者，一旦浡兴，光华伟哉。郡府承宪旨，考艺郡庠，众曰：“持衡公平，唯刘丹阳能然”。礼殿落成于泮，众曰：“赋以颂祷，非刘丹阳不能然”。每入城市，士大夫争迎承欢，杯酒间愿望仪表，以自肃也。

　　余览天下事，其可兴者，顺势而成，为力率易。不可兴者，建谋而造，为力率难。君处难如易，昭有全功。茍移其能措诸时用，则利益无穷，不特释余所病，世凡共病，久不能释者，犹涣然释矣。刘越人也，考满诣余言别，故乐称其实，岂茍誉焉而已哉。

　　旁批：㈠黔突，因炊爨而熏黑之烟囱。《淮南子修务训》：“孔子无黔突， 墨子无暖席”。

　　㈡西山真公，宋真德秀，号西山。

　　

　　送赵致端序

　　十四年前，余与中山赵致端居同里，学同师，治同经。自髫及冠，情好甚笃，游止与俱。其间别久者，唯侍其尊府尹缙云时为然，余则无数日不面。面輙讲讨理性，评古今文章，或倡和成什，率以为常，其乐蔼如也。

　　时赵氏自宪使朴隠公寓姑孰市之东巷，古屋逼城，萧萧然也。稍东则废城之基，其地髙爽，下俯深隍，植以花竹，嘉蔬盈畆，中峙岁寒之亭。余生晚，不及拜朴隠公。公冢嗣即致端尊府，字子范。余每见其宴坐亭中，静阅书史，性髙古，与世不合。再除旌徳尹，志弗乐仕，甫五旬，弃官携家，西居临颕，致端因别去余。每西望兴思，徃来于懐，又惧致端气质豪敏，不拘小节，见所接者莫已若，乏规戒磨砺，将中道自辍。去年春，余在京师遇其从弟致安、致本，独喜问致端事，则称其志弥髙，才弥进。冬，许昌毛公礼逰姑孰，屡与余言致端，如致安所称。今年冬，致端与其弟致敬来寻先人旧址，首访余。相见惊喜，剧谈旧事。才数日，过金陵省其从父子威君，浃旬复来，渡江西还，征赠言于余。

　　君业《周易》，请举而喻焉：《升》象传曰：“地中生木，升，君子以顺徳，积小以髙大”。夫木由尺寸而拱抱，能升自地者，以积而致之也。人有所积，培植以素，进为以渐，勿弃小善，勿负已能，日升不已，道徳崇而才业广，将无施而不可。嗟乎，其必积而能升哉。

　　

　　送天门孙山长序

　　今书院星布海内，类多后创。教养之具不足，甚至岁无缗龠之入，虚额崇而实效微。求如天门粟币之饶，佩屦之繁，鲜有也。教官纷列庠校，每借阶饵腆禄，故视事席未暖，輙乞委引去，视庙堂芜圯，墁瓦飘剥，漫不经意。求如伯明孙君守任独勤，又鲜有也。以天门之山得孙君长之，其果能振扬斯文哉。

　　书院建自前代，扁以宸翰。当大江，上直两峯，屹立相顾，势抗霄汉，宛然戸辟之象。基弘构矗，专其地胜。遭季世兵攘，士浮淮缤至，咸頼给于兹。田租石踰二千，迩年蠺渔日滋，反至匮乏，废寂若传舍。有识悯嘅，每冀得人光复旧观，嘉恵士子。惟伯明在官卓然殚力，征浙田岁逋，购材鸠工，撤新礼殿，翼以崇庑，塑圭冕像百有二十，修辟斋庖，招集诸生，阐明圣道，以淑人心。觊嗣邹鲁遗响，而君适考满，积资万缗以授代者。于是听试宪司，需选于吏部。观长是山者，未甞亲获交氶㈠其善终如始，克蹈全美，仅见君尔。行将典教州郡，职益重，责益深。振扬斯文，当不止此，吾又厚期于君也。

　　旁批：㈠交氶，即交与承也。氶字讹。交承，离任与继任者交接。

　　

　　送王子楚序

　　有虞世赏，岐周世禄，独官不世者，人贤否殊也。逮至《周官》，师氏以礼乐徳行掌国子之教，然犹考艺进退，未尝悉世其官而必任焉。后世荫补法行，或曰：显官，必公卿子弟为之，以幼习其业，熟朝廷台阁之仪。或曰：骄骜不通古今，无益于民，宜明选求贤，除任子之令，是皆偏见尔。及考《汉仪》：二千石以上得任子弟，择茂亷者补令丞，其法良而未备。今制：荫补五品之上，受命于朝。降自六品，省铨掌金榖，苐其上中下，以岁月为差，至满始受朝命，许典民政。盖治民者为国之大端，理财者经国之要务。将俾因仕知学，练世故，涉艰难，以培其才，然后移以治民。故不得不自理财始，此则古所无也。

　　王子楚，金华人。四世祖鲁国文定公，为淳熈相。由宋而元，世继簮绅，其父兄皆儒仕。子楚以荫补，为姑孰征官之贰。夫贰也，在它官特佐其长，唯征税则操柄，规利势，与长使等。君虽日游廛市，杂然商贩中，而清资伟观，见者珎慕，犹麟鳯拔乎羽毛之伦也。自其夙承庭训，受经许文懿公之门，遂有成立。虽由是以治民，而为之奚难？其或荐名文翰，接武朝行，得以着其猷为，既非骄骜，又熟朝廷台阁之仪，汉所择茂亷，吾非斯人而谁与？

　　江风载薫，归舟言迈，持觞列饯，赠之以文。

　　

　　送经厯张景中序

　　铨衡重守令之选，而经厯次之，盖不轻以授人也。自幕僚不辟于长官而命于朝，得以均礼抗论，彼可于上，此否于下，彼非于前，此是于后，凖律而裁之当也，据理而行之决也，其责任岂易乎哉。

　　姑孰郡有幕官曰景中张君，执心以公，虽疑而不避。持身以亷，虽贫而不怨。议事弗隠，长官心服其能，不敢越理而肆。夫幕僚有三，经厯居其长，当一郡喉衿绾辖之司。茍得其人，则恩流福衍，是则寄千里之命者，不独系于牧守，而尤系于经厯之贤也。然牧守出治者也，经厯赞治者也。出治得专制之，而赞治无自遂之义。或不得于守，虽欲语而箝其口焉，虽欲动而掣其肘焉，经厯之难为，盖有甚于守矣。一有弗当，其才强者，矫戾以立异为能，弱者，诡随以茍同为便。守以崇贵临已上，必与之异，饰誉而已。必与之同，罢软而已。茍守之所行未中乎理，则戾而非矫也。中乎理，则随而非诡也。或任其偏，而赞之乖方，此郡政所以不理也。若君则不然。不怵于势，不屈于私，鼓唱公道，见义必为，无箝口掣肘之患，无矫戾诡随之失，三邑士民乐闻其善而称诵之。及去官也，叹羡思惜，欲留而不可得矣。

　　君河东人，家于浙西。其诗文备雄厚清楚之气，风仪修洁，美须髯，望而可敬。今将入京，方当登用髦俊之时，则昔日之贤幕官，即异时之良守令也。不特陈力効职以忠于君，又将立身扬名以显其亲。

　　

　　施山长挽诗序

　　人有逺百世而相知者，况同时乎？凡居遐壌异域皆同时也，况邻境乎？茍言行中于义，文学根于道，虽不及目乎貌，耳乎辞，吾将信其力善，而没有余思矣。无它，天理同然，人心无间，此敬叔施君之没，士类不能已于哀音也，宜哉。

　　至正初，余识君之子景中于乡闱，抑抑乎其恭也，循循乎其良也，余嘉敬而深期之。是岁，果与江淛省贡。甲申再会钱塘，而景中礼益恭，徳益良，盖其涵育薫摩，服父训不违，故植立如是。余既因景中知君之贤，然未获一遇，以遂所愿。甫五十而卒。

　　观余友邹功父状其行，谓君立身本诸孝弟忠信，持己以敬，善奉亲睦族，恤孤济危，虽三代淳厚之俗，蔑以踰。兹余又知君徳修于内，则其缀文攻诗，发于培养之素，异乎雕组末习矣。君家宣之双溪，受辟长初庵书院，未及赴任。其卒也，姑孰郡邑大夫，暨在泮搢绅闻而感伤，今窆有吉卜，遂相与声诸挽什，用相绋讴㈠。姑孰与宣邻境，而大夫士未必皆识君也。韵度悠然，寄其哀思，岂非力善可慕，出于心之同然者乎？彼其富家大姓，敛怨兴讟，猝遭变故，众心幸焉，余以是益叹施君之贤，不特可知于斯时，将有逺百世而相知者矣。

　　旁批：㈠绋讴，《世说新语任诞篇》注、《初学记一四》、《御览五五二》引《庄子》逸文曰：“绋讴所生，必于斥苦”。司马彪注：“绋，引柩索也。斥，疏缓也。苦，用力也。引绋所以有讴歌者，为人有用力不齐，故促急之也”。

　　

　　送张诚之序

　　朝廷课守令，兴学居六事之一。屡饬风宪，勉励人才，风化之寄，有所委属然。而肘教印者，挠于钱谷出内，正録旷为闲秩，遂设大小学之师曰训导，表仪诸生。每旦望守令谒庙听讲，或宪节按临，羣集论堂，独以师生藻黼学宫，而训导为职反重于教官矣。

