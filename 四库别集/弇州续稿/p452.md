<!-- { "loadSidebar": true } -->
　　刘介征雅士也坐间觉温风时时袭人与小语虽未际极亦有诣会恨仆方困河鱼不能多盘桓耳乃用郑重为谢使我愧陈孟公梅雨周洽讴歌溢耳其波入娄者则练之余也公方劝农省敛而念及方外病叟损饷种种新荈薫柑敢不拜嘉窑洗初启封光彩溢射虽叔夜鎗元常玦美寜过之苐仆夙有此好聚亦不少庚辰岁偶感其累心屏付儿辈不置眼久矣静室中洼尊坏饮竹床木几无直一镮物何敢溷此珍器乎却附使上之幸寛其不恭也殷无美豪饮剧谈故自足赏徐茂才者竒士久困辕下非公焉能使之骧首长鸣也余不具
　　
　　傅司训
　　
　　公入剡余五载矣经术行谊为诸生表仪仆虽土室如夏甫亦窃耳之而复从邸报中覩荐剡则益大慰惟是长器见顾亦云已有百里之除而尚何寥寥也从政者新矣岂尚欲持久任之旧耶仆夙障不能扫除见陵二竖老态种种而辱存念过深餙奨非当损饷皆广文斋中物挟以烟霞色令子猷意爽尚恨不能为扁舟之造也杜武库左氏癖者千余年而得公砭之昔人仅能通鉴纪事本末留第一义以属公皆大快事所委穅秕之引不敢辞苐受役笔研方苦而病益甚幸少寛之冬中必不敢负宗伯公即取去作中郎帐头物且云欲有效于门下仆尚未获卒业也秋气向深加飡自爱不一
　　
　　又
　　
　　公以学行渊着表表人口荐剡再腾实张司马与直指使之识也仆何力焉而猥用相谢毋乃使草莽之人得窃朝市权乎以公之材入长六馆出宰百里少足展骥而当事者仅用常调量移虽复匡山彭蠡之胜日供几席如摅吐不令尽何行矣除目且继下矣左传属事仅一见之而荆老即秘为帐中物如蔡中郎之于论衡再叩之苐云尚有欲商搉者仆愧穅秕导精粱翻足相辱以故不敢再请也麋鹿之性与丰草长林狎特欲脱覊络以保余年耳非敢偃蹇朝命袭髙洁名今幸得请矣食物种种皆烟霞味谨尔拜嘉厚币却纳并有杂刻侑览不一
　　
　　吴断事
　　
　　天骤寒伏团焦中蜷局如猬方取榾柮煨之而使者冲风雪来以种种山味见饷染指之余饭及妻子此感何如承示病目大抵中年以后精神不甚在阿堵唯清心断欲节饭勿食煎炙五辛及他浓味静以俟之不可责效攻治也春事殷时公病愈扁舟见访仆尚能破例一出瓠壶盛浊醪荷叶裹蔬糗为公作弇园主人也一笑
　　
　　吴詹簿
　　
　　入霅中哭故人几失公幸免题鳯一作罗浮梦然至侵晨出候则仙舟已发矣怅仰间更辱报谢九畹道人与玉版师皆阳羡山中髙品屈作弇园供为辱矣輙以东海三醉胄相报尤辱也或公拍浮酒舩时更以为佳耳腕疮草草极不恭亮之
　　
　　又
　　
　　冲寒抵阳羡遂造玄亭忽忽如梦声伎供张之盛都已忘之唯孟公髙情与叔夜酒态依然可想耳新构一轩枕白莲池颇幽洁得公所惠竹床竹墩置其中佳客至可坐八人更以公瓿中菇佐酒便増一叚潇湘色小簟疎帘此间故不乏也像赞几作箧笥物检出并二扇污讫奉上殊不足录所命振始堂记堂在何园园何地何名中何亭馆卉树竹石以何年他属以何年归幸一赐示庶笔底纵横且不落寞也余不具
　　
　　文子騑
　　
　　应门者至团焦出公刺惊唤小篮舁竭蹷抵河口则僊艗在缥缈间矣无威明之疾而有季长之慢如何可解家弟言公遂焚牒不出昔陶公去彭泽尤以束带见督邮故今河南雄郡也同守贵是督邮以上官何所感而飘然弃之令人想见千载箕颍间色公如有意和归去来乎请具子墨客卿以俟间与家弟言先待诏公在玉京当拍手叹呼佳儿或博士先生鼻息不能无小咈然耳一笑
　　
　　凌际叔
　　
　　仲夏辱公枉驾而应门澷拒遂成题鳯以故于陆生便致其不自安而公不以为罪逺厪教存副以隆贶愧感何如世人好言太史公而于班氏遂成卤莽譬之习书者归右军而忽忘大令不知父子家法纵有小乖不能以寸公此书行所谓班氏朽骨得蒙荣造矣苐往往令小鸟抛粪佛头殊不为雅业已相许旬后可令人见取不免为公作蛇足
　　
　　凌郡丞
　　
　　季君之使至复拜手教惓惓念我年来正得顽悍力耳所谓山神伎俩有尽老僧不见不闻无尽也家弟移台疏甫上即弃繻出闗于前月七日抵家矣赏心者谓其好道雠迹者以为吊诡不知其自倦游一念借之归作老农老圃耳生平于故人竿尺殊卤莽前岁始晓令侍笔者录得数纸及检子与明卿子相书百之一并仆近稿录去姑塞白耳屠青浦处为作一纸公可令苍头别持索之家弟亦令检得少许后附上也不知公所梓合今古人或颛本朝否鄙意以长书论事理若望之少卿子长之类小简叙寒暄如晋人致语分作两部庶为全璧唯公自裁之
　　
　　又
　　
　　前谓交逰翰墨尚当有数种故作此报既令儿辈检则多失之今仅上二巻聊以存姓名可也仆比来百事俱灰冷菜羹豆藿一饱后即兀兀枯坐而千里故人以笔札见役意软不能作白眼郄之诚有如公所笑宿障者若序吴朝卿文则坐陆生见迫以贫病老儒可悯寂寂数言聊用塞白殊不闗方寸也王百谷善竿尺仲蔚意不能新却善守陈调亦可收采否汉书评林序应于难弟所见之是了前岁诺亦公所笑宿障也不一不一
　　
　　刘子威
　　
　　忽承教札修礼过共非弟鄙劣敢承弟本无所受亦无所证止是蒙师真度引于苦海中一掉头耳去彼岸殊自辽邈也来喻此形已弊久生无乐王道者亦言吾丈精进之甚至厌此四大便拟割之夫厌恋等弊耳如来所谓众生相寿者相也四大诚幻造然欲借此修持异日有身外身不妨舍此皮囊兹则未可也继首坐香烟未絶倐尔脱去尚为虔侍者所笑以其落阴耳勿助勿忘毋欲速毋见小敢以为吾丈告二诗虽降格而精诣之意故在白香山见之当击节纯阳老僊或便未荐如何王道者见亦无大谬徐验其定力耳
　　
　　又
　　
　　季秋之朔为儿子苟忝名场报者羣噪匿避一室两日而应门以尊刺见示则僊舟已西迈矣念仆非皇度辽公非鴈门守何敢偃蹇称疾得罪左右乃公不以见尤手书缱绻有加于昔至新集之贶恍如被穆如而聆钧天也弟本毫髪无所得状若可以捐俗者迩为乡里麋集勉强趣承今始一弛肩忽忽如梦追唯获者皆幻累者独真欢喜之障殆重于忧苦障矣公自是晨下谪此缘犹在绮语一扫而空之为望所需诸经刷装都未及却从家弟所觅得一部附览不一不一
　　
　　又
　　
　　昨岁杪得张幼于一札来云公猝中末疾不良于行已复得一札云有起色矣已又闻之人曰平矣故不敢通讯问以渎阍者而私心之为忧为疑为愈则亦三也乃乐天和尚至则于锡头得手教满纸公之念我笃矣九月遘喻少君与受静坐诀三日而真气动不着意想而法门所称开闗交脉者畧尽得之周身殆徧今则归脑中了不竒且时时为杯酒征逐所夺无足为公道者笔研一途少时肠肥脑满勇于构思浮名见被时亦热中今老且厌倦矣而嬲者不止譬之岁计入不千缗而日食且万钱胡以应之又志表之类虽称为谀墓尚是仁人孝子一念至于后进少年偶得一二隽语便欲据西京超大厯居官仅考中下輙称韩冯翊黄颍川老而不死多作诳语畏入地狱公何所见而翻赐艳且公之才髙于仆仆固知之亦公所知也大集已付剞劂毋论海内及后世即眼底已有俞君房吴瑞糓郁人文王少卿四锺期矣何至作伯牙嗟也所示颠倒凌厉者为何人弟处絶无相间公者于公处当亦不间仆纵有之何足挂耳人生不满百长懐千岁忧当是有情痴也使有身后名不如一杯酒此则安乐法也乐天者与之谈时时诣会后知其坐天池以词组挂塔托钵者虽薄业作瓯脱聊尔应之疏辞似宜稍益华实恐见者以为杜徳机少损施心也如何如何
　　
　　殷无美
　　
　　昨承足下见示君典学士书知不以不肖而弃之且许春时垂访海上甚感足下道君典新筑所谓伊人宛在水中央令人洒然如梦醒记仆副山东宪时故吴中丞峻伯为学宪尝与诸贤酒间戏言志峻伯谓宦辙不必中土即滇蜀闽广须尽歴之饱其山川风物最后亦须坐尚书省押尺一乃告老耳仆谓鄙愿不及此愿得二顷陂四围列植梧竹垂杨芙蓉之属陂中飬鱼数千头中构一岛筑髙阁三间其下左室贮书籍及金石古文右室尽贮美酒傍一小室具茶灶灊釡兼畜少鲑脯瓜菜阁上一榻两几读书小倦即呼酒数行醉輙假息岛傍维两蜻蜓艇客有问竒善觞咏者以一艇载之来一艇网鱼佐酒不问朝夕饮倦则相对隠几兴尽便复载去若俗客见挠者虽呌呼竟日了不酬应以此终身足矣峻伯问谁可当俗客仆谓坐尚书省押尺一者公即是也众大噱笑而罢峻伯谢贵州节归病死竟不得如愿而仆幸有园林山池之属然在城市中自贵游以至田父野孺皆得狎之不能拒也不意君典一诣便尔苐闻其垂槖恐不能究仆语中境且朝望甫殷寜容于东山坐啸耶前送足下诗方醉极偶成即以付书房不复能记何语后检出始知迭用韵真倒弸孩儿也已改押矣今再书一扇呈览倘寄君典亦佳余不赘
　　
　　又
　　
　　泥金至练川者初似不在足下与子念軰叹咤移晷及得足下信而后喜可知也以足下才寜复终老公车然数受造物侮仓皇不能不寘欣戚其间如子念所传儿子岂不闗痛痒政谓其尚堪■〈必〉跋耳一贺札在袖中垂磨灭恐野人姓名堕长安便作齿颊间物次且久之而足下之诲已先我矣中间见饰过情仆何能为徳于足下足下名故髙于仆非若东野少游之有藉于昌黎眉山也金马褎然髙第旦夕步武木天比之菑川生则殊少精彩奕奕足暎射后生数辈拜相封侯故不为晚唯在沈深其智勇俟时而发之耳虎榜几四百人足下固多长者游同志者为何同调者为何仆虽老尚能呼子墨以俟也春来羸病几至委顿頼药饵扶持渐有起色贝锦之余乃复有齿及者真画蛇之足也宗伯知我哉曵尾龟以泥途为快久矣诚不慕太卜之寳藏也儿子憨甚何地无三余于千人口头揑怪亦任之而已中夏尚凉北土当益加飡自爱
　　
　　又
　　
　　前见足下耳热沾沾得窥斵轮妙用苐谓出语必不经人道则又与学士计之此本目前物恐摉山网海飜为罔象所笑惟幸录示一二以解我疑夏令改中乆霁犹自清和披阅之暇时举一觞以佐余鋭勿但如萧世诚仰面看屋梁也新刻左氏颇精并有浆脯笋葅少许将意苏长公外纪能为我小料理否足下一目数行不过假两夕力结奎壁天上縁亦是佳新补博士弟子遂无一相识者令人愦闷愦闷
　　
　　又
　　
