<!-- { "loadSidebar": true } -->
　　奉别　门墙倏忽又经三载计吾　师服阕当在目下大事克□　大孝已尽只今　廊庙需才甚急　吾师望重苍生旦夕　征书且下门弟子又得捧　杖屦于　都门外也某驽骀下乘谬辱　老师驱策春间幸叨一转实踰涯分且出望外不知终无　负明教否久稽申　候罪歉万千兹便　何老先生行草率勒状奉讯　起居伏惟师门照原幸甚 

　　○荅谢虬峯副启 

　　令亲到京承　手翰并悉　起居为慰　山居静飬庭桂森森即此便是仙境弟尚苦俗缘未断柰　何余君复往南顷当面具能悉之病冗不肃布恃夙爱也亮之万万 

　　○荅赵见亭副启 

　　谨启敝乡锺古源老先生以太仆少卿给假飬病归田遂坚恬退其居乡行谊与立朝风采当于古人中求之吾省不一二数也乃当道　公祖俱置之不谈殊于舆情未畅生等忝厕班行敢为一表彰之以备采择固知此公宦情凉薄无心希进第激扬之典自当如是非敢有半语相诳也伏惟　台亮幸甚 

　　○荅刘洪湫书 

　　往　老丈以赍捧进京得领　教言殊深浣慰别来又二载矣岁月如流离心超忽吾乡正当阨运即八座如　自岑老皆相继物故柰何弟菲陋难逃　衡鉴向来误蒙　培植近者叼冐一转揣分已踰深自惭恐 

　　○荅少玄翁书 

　　某托处豫章窃闻　高谊之日久矣苦识荆无地仰　韩弥切迩因　薨王之变议论纷纭当道属意　殿下可谓得人凡在缙绅靡不颂德称快而况某叼有戚谊喜幸又当何如只今　抚按题本已到大率亦无专主缘　宗亲骨内非出自　宸断不可旦夕覆本必有定议也远承　翰教足认　记存诸不敢一 

　　○荅熊明斋书 

　　曩过黄梅得遂　瞻对别来又数载矣有怀在念何日忘之苦风尘奔走即欲一修　候无由也盛使来知　荣任业已给由三年有成四民颂德　当事者已采录保留又何俟喋喋同乡寥落即　八座如自岑老正可望为西江柱石者又且相继物故柰何人回肃状布　候诸不敢一 

　　○荅郜文川书 

　　某辱　培植有年顷者叼转更仗　嘘力敢忘所自伏念　秦陇重镇外当叛服不常之番虏而内处荒瘠不赡之军民安攘寔难而在今日时势尤难　当宁借重　台车总称多筭将来勋业当与韩范等埒又何疑耶 

　　○荅方飬梧书 

　　别来岁余曷怅胜仰窃念　留都根本之地宪台耳目之官非正直忠厚者不与兹选老丈刚而不亢和而有制诸所表着动中机宜将来大任又何疑耶 

　　○荅刘紫山书 

　　恭惟　老公祖望隆朝野德洽士民师模足式乎风纪恩施允符乎群望自顷晋式　西台一时人士靡不动色而况某夙叨　教爱其为喜起又当何如相见不远临楮不尽所私 

　　○与戴相公书 

　　曩过　贵县厚扰未遑申　谢为歉顷承手翰具感亲谊相念　门下高才邃学久当奋翮云霄乃尔迟迟　天意将有待耶仆宦游将倦长林丰草麋鹿兴思计相见亦不甚远书不尽言仰祈　原照 

　　○荅陶四桥书 

　　春间滥竽班行得时时领　邃论为快别来又数月矣岁序殷流离心超忽念　翁粹质金相经济实学真可不动声色而措天下于泰山之安者暂借　留都计将为他日陟铨衡地耳非佞非佞 

　　○荅徐凤竹书 

　　奉违　德范数年每忆　老公祖虚怀下问之诚爱人无已之念感佩在衷若朝夕周旋左右缅维　宪节抚绥江浙盗息民安河清海宴即此便可谓太平有象矣不谓风波潜骇危机密发竟致桂兰倾顿松栢移植柰何柰何第　公论尚明　庙廊处分不过暂平谗口　以翁经济实学人其舍诸耶 

　　○荅张敬庵书 

　　使来知　宪节按廵已遍历两河矣一切军民利病与夫庶狱庶官孰非　直指使者所关心哉喜持宪得体声实兼隆此来根基已定将来借重　柱石无疑矣各衙门事体俱彻邸报不敢多嚽第耳目之宫殿最甚严殊难称职耳某驽骀莫逃　衡鉴春间□叨内转实踰涯分非仗夙教何以有此 

　　○荅梁海襟书 

　　门下忠勇擅场正当为世大用乃当事者蒙瞽塞目遂令　名将暂稽骥足且罹陷穽井渫不食行道心恻而况仆辱在通家恨不能为门下一白其冤者其感恻又当何如耶即今幸得轻处乃　天道自是如此岂仆所能赞一词耶相见未卜何时惟愿功成一战能慰私衷临楮不胜悬切之至 

　　○与卢苍山书 

　　奉别十余年而风尘奔走即欲一面无由屡辱　翰教宛然通家情谊生非木石讵敢忘雅厚哉顾遭逢不偶事机在人虽怀泣玊之衷而力薄才绵犹然抱璞徒负此心生平何以谢　故人何以答　高谊兴言及此愧赧弥增飞　翰远颁益勤翘企　王翁日逐相接已曾道勤渠然亦苦未当兵局心无窃而力未免有限也 

　　○荅刘蓉川书 

　　某去金沙仅十年而精神梦寐常若与邑治子民参对乃　门下以前后情谊念我爱我不殊面觌真人所谓神交者与恭喜　循良绩茂报政及期据　例定应准给　恩命亦一大慰也计　荣俸政岁已及四年此来行取似亦不远某倘不摈黜犹得执袂于　都门也 

　　○与张洪阳书 

　　留都　为国家首善之地自昔多才顷者借重名儒振铎　都下一时师模士习当有改观易听者且风景堪佳衙署深关鸡鸣无早起之劳马足鲜奔驰之苦山川堪供眺望朋侪足话心衷古称仙吏河以加兹别来又一载矣时光催人去也难留苦后效尚属茫然心神日驰林壑虽叨一转称觉闲暇而应酬日接安得自由柰何柰何　老丈官转南雍望隆北斗云霄直蹑指日旦夕事也又何足疑 

　　○荅王舂陵书 

　　岁春辱　长者垂念重领　高情至今铭勒塞下诸边务倥??匆今所最急者安内为要翁不以愚之不肖更承　别谕具谂近时夷虏往来情状并近日　台下抚缓经畧要领大抵增市本减屯粮在　朝廷所费曾无几何在边方贫军可受福无量非　翁实心体国畴能如是 

　　○荅陈愚所书 

　　老丈文武全才足当四方重寄顷为台叙所稽艰于破格当事者借镇畿南正欲少纾积素而俟优拔耳且大丈夫用世在于行志京中奔走风尘鞍马为劳门簿作课何益于事以弟视之即一令一守亦贤远矣而况　专制一道弹压诸吏民耶弟碌碌株守如昨无可报述前途事自来自去静以听之而已 

　　○荅陈师云书 

　　别来不胜驰恋兹喜三年报政循良驰誉亦可以为难矣查　部中明例湏得　抚按有一正荐方得颁给　恩典即有旁差荐列矣不准给　执事当多才之地处时势之艰唐院限于时日之未深　宋公格于人数之有限而近者又以丝绢加派豪民倡乱彼中人又以诸县官首倡为词夜光之璧暗投窭人柰之何耶　执事惟尽其在我久之议论自明是非自定矣 

　　○启郑昆东书 

　　敝省土瘠民贫向苦赋役不均大为民患近日条鞭之法大户免子孙之忧小户无鸡犬之扰画一规模万世可守迩闻又欲稍稍更易士民殊切隐忧　老公祖轸念民瘼自能主持于上何俟鄙俚喋喋但都下窃有所闻故敢为地方一鸣其情耳　荣俸已久声实兼隆计　乔擢当亦不远若得借之江右以永厥惠大幸也时因风便率尔具　候余不尽 

　　○启罗雨岩书 

　　恭惟　老先生　三朝耆旧　一代名贤幼学壮行玊陛清班争骞谔急流勇退故乡云物共栖迟当此　三阳开泰之辰正值　七旬初度之日春明景媚寿域天开宾集朋来华延夜启某居联比屋结孟氏之芳邻姻托连盟乏谢家之乔木登堂拜祝徒负寸心捧袂称觞无由缩地长安遥望曷胜祈祷之私薄意少将敬效曝芹之献伏惟　俯鉴不任欢呼 

　　○荅何来山书 

　　贵竹遐方民徭杂处其雄心野性本易与为非重以诸奸煽惑鲜不摇动伏读　大疏知元凶就缚渐杜乱阶所禆益于地方者岂渺小哉某庸謭素彻　台鉴顷承乏叨补棘寺追蹑芳踪方切景仰乃辱　怀念旧雅感勒何如 

　　○荅张可庵书 

　　敝地当省会之冲应酬旁午簿书杂沓仆夫鲜息蹄之期鸡鸣有待旦之苦其劳瘁较之他县常十倍之　老父母下车以来精勤莅事明恕待人上信下怀民安物追诚数十年来所仅见者某列在齐民与父老子弟共歌德泽而乐太平方惧无以报答　洪休于万一乃辱　父母垂念远颁　手翰感荷何如 

　　○荅黄肖原书 

　　奉别岁余怀想　光仪恍若参对窃念东阳界邻山谷民稍野朴亦无甚难治者大抵父母之体惟在诚心爱民无专操切无慱近誉久之自有一段不可磨灭者在　执事重厚老成自得要领又何俟鄙人喋喋 

　　○荅黄一吾书 

　　奉违日久殊切　瞻依南北岐途莫由修候殊增歉怅窃观近时守令多雅志卓异而耻为循良往往反失之不知卓异原不出循良之中循良即所以为卓异也楚中风气人情大畧与吾乡相类兹得　年丈老成练达者以为之长诚地方之福循良之最也　终 

　　●刻刘公奏议跋 

　　侍御肖岩刘公忠爱笃志以言事任职自明廷施及蛮貊自边防以至海徼所为政治利害得失是非之故人才忠佞去留之迹知之无不极筹反复为圣天子言以开导意响章数十上历历皆安攘弘猷防渐保乂要策天下传诵久矣当是时大臣虚巳采纳群谏议恊志赞□以归于公议而因以毕闻于上悉见听用公盖乐得其言而于平生无负者也则所以敉宁我国家民物用永亿万载无疆之休端惟公言卜之矣盖公以豪杰巨才从事乎圣贤德谊之学故其存心温良孝友其为政廉慎严明其立朝正色敢言方古名臣奏议不少让焉厥有自也某叨出门下思公奏议之当行远也敬辑而寿诸梓虽知公忠爱素蕴未尽于斯亦以见时之难得而明良相遇所以对扬圣世从谏弗咈之盛其在兹也欤谨跋 

　　●中丞肖岩刘公后跋 

　　兹帙也先大夫遗也遗楮墨绪用愽词人声匪先大夫心也梓之尤匪先大夫心也独不肖孤云龙念先大夫三朝筮仕一节自明诸所摅建明唯兹谏奏议帙可垂不朽杂以词赋即技也亦神所留也均之不朽也不肖孤卒哭辄读读辄渧下以见先大夫遗如见先大夫也爰梓之且丐于贤达者叙之光先大夫遗也嗟呼存遗藁于今日无禅草于当年先大夫心事皎皎宜与天下后世共之也峕万历甲申冬十月不肖孤云龙泣血书于念岩草庐
