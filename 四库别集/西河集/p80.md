<!-- { "loadSidebar": true } -->
　　古之为吏者自通籍后比年观政三年而报绩其善者留其屐而悬之县门不善者唾其舆噪而驱之今稍不然居官长子孙动辄十年毋论善与不善初立长生牌而继即为祠而填牌其中及其去也诅者诟者怨愤而哗者咸集祠下甚至焚其牌毁其所为祠而后愉快是曷故哉则以民心之难欺而爱与戴之不可以势力取也邵君二峰之宰宁晋也吾壹不知其居官何等也其治行在人人能言之吾不能壹壹而疏布之也乃计其受事之日裁数稔耳自下车以至乞疾裁转毂间耳迄于今相距已七年矣邑之人尚能思其人念其平生咏叹其所行纠钱买石思树之五达而邑之士大夫即又起而件计之礲之勒之彚诸所咏歌合为之文以传于不坏人皆曰宁晋民良能不忘旧官又曰官毋虐视士大夫士大夫尚能以迟久之言相于有成而吾谓此皆君之有以感之夫怀塼之俗今所同也挽攸推谢之谣不必宁晋士大夫始能言也况恩久必息思逺则忘变谷改燧不待来复而乃感愈积而泽愈长日弥逺而思弥切夫驩虞之术可以暂而不可以久假借之恩可以顷刻而不可以终年彼苛政无论已间有假以小恵者初与民噢咻遇草衣芒戴之族言语喣喣涕泗相慰劳而乃隂料其贫富而利其财每事为氐卭贫者轩之富者轻之其始也贫者多快心可肆忮害而究之人匮财竭而同底于尽甚或摧抑士大夫以悦愚昧而等威一丧强者暴者率能自恃其慿陵以加寡弱而其为祸反不在士大夫而在百姓此害马之政也此违道以干百姓之誉者也君居官坦然行所无事而四民安之邑有沥城即滹沱水也周环数百里一望洋洋绕蒲苇鱼鳖菱芡茭菰之利男妇日游居其中而相与为乐尝指之曰吾侯泽淠然有如此城此非涓滴沾濡之所能邀矣汉史之颂循良者有曰所至无赫赫名去后尝令人思邑之思君其得之去后如此吾故乐题其请以为世之为吏者劝焉
　　吴母章太君夀序
　　尝读易至节之六四叹节以三隂当水泽之交互相推移而惟六四为不易是以身处艮中虽震动未已临以坎防而安于互艮而止而不迁君子以是卜其能安贞焉予年老不喜作夀序苐遇七十以上则偶然应之以为年老杜门庶几説长年旧事犹得置身童稚间强为笑乐而独于吴母章太君则重有感者太君为吾郡都掌諌章公爱女方公忤权相编管均州正值崇祯之季国事大坏虽庄烈皇帝防已用吴太常请令复公故职而仓卒不逮当是时公荷戈渡江叩浙抚军门兴师勤王太君牵衣不为动而既而遯于四荒太君偕其兄寻父不得彷徨墓间则在太君家居时已歴坎矣且太君所配非他即宫允吴公之次子也公与宫允公本同年同馆且同为党人因订婚姻而
　　鼎革以后宫允公亦入山往时清华之望髙门大户了不复旧时之盛公絶志不为子孙计以故太君来归时年祗十五而公子之亲迎者且御轮草草不止桓氏挽鹿车焉乃公子弱冠即与其兄星叟皆以文章为东南领袖而羣小叵测往往窥两家踪迹隂相哃喝以致发愤郁结骤赴玉楼者又三十四年夫以世家门第煌煌鼎盛乡里望之若崇墉峻阖而一旦夷于草莱席门穷巷已不堪矣况覆巢危卵几至不保而又仰黄鹄而诵单栖遗孤孑然迄有成立此其忧患为何如者彼夫水泽汗然亦云坎险太君以艮止当之既承上道复昌后来然且嗣君大贤能令坎离震兑各驭时序彖所谓天地节而四时成是也夫节者贤也以一节而成四时则贤也而进于夀矣岁之载阳为太君诞辰戚里饰漆屏虚其右以待雕琢于其上乃执一觞就其请而慨然应之
　　吴静及诗序
　　吾越当
　　鼎革之际曾作越郡诗选若干卷遍搜越人之为诗者而选之而杭州不然限人数于十名为西泠而外此勿录以故予来杭祗与十人作倡酬往来一似舎此无诗人者今其事往矣名才相望各出其咏吟以摰于人虽牋版数行亦复相遗若束帛况篇聨卷接者乎吴子静及好为诗所至题邮画壁散作方幅尝介友人示予并请予序而予以剖析经学弃之箧中已久矣长夏卧床始得卒读其为诗而附以数语向过杭州与所识者论诗其言画一虽十人而仍如一人了无出入进退于其间而今则离竒错杂极唐宋元明平陂正侧雅俗浓淡之各有所到以大体言之不无过然而四时虽殊寒暖则一今试过乡县萧条闾巷千里一色而一过都防则台城参差车毂纷出要其为四民之所居则无勿同也静及力趋大雅本不为时好所逐即偶然遣放亦复去故就新归于正则是虽十人相遇亦未尝不忻然把臂而况予之不立选格者矣
　　钱姚三子献万夀颂序
　　西林多轶才其所为诗古文词甲于他郡防
　　皇上万夀行省征治属工文赋者多为祝词合书册以进予尝窃观至二姚子作一赋一诗叹其工丽饶体防可称才士而既而得钱子集唐三十首依平水所并上下平两十五韵沦涟詄荡对精而属切以为声律之极事莫过于此顾其册以彚迟稍阙畧未入献也乃皇上以观河之亟星言至浙羣臣在途多献颂者三子亦循例録所着捧之至凤山门侧蒙驻
　　辇垂问歴讯其官衔版籍且
　　乙覧移刻命其亲赍向
　　行在投入已异数矣及投讫而传
　　防侍卫引见于中堂张公且同仁和王锡等五人一体奬劳抑何
　　至尊之优视文士一至此也予尝叹桓荥被服夸稽古之力而经生年少即亲承咫尺面受
　　温言为高文典册生色此其于稽古宁有歉与予垂老僦杭祗闭户穷经无暇及诗文一字而钱子升岩姚子立方皆数以经学与之往来今钱子景舒正升岩之子而鲁思彦晖即立方犹子也三子有家学且同巷居古皇见佳赋喜与同时他日以同学而同进
　　公朝其为同时而献赋又岂相逺焉
　　邵时来先生七十序
　　人生以百年为期而十臻其七已称稀有况闺闱合徳中外齐齿而又有名父以居其前有顺子贤孙以随于其后此虽孟子三乐周诗九如亦于此逊不逮而先生实躬逢之友朋姻娅其属予一言以称庆者屦且满矣予尝从其嗣君在掫观所辑邵氏世谱叹阀阅盛大为东江望族之冠而先生父子皆以多学为艺文领袖乃高蹈不出先生且尝游京洛为王公钜卿所敬礼争相馆飨而终以归养之故辞之南还其徳配孙太孺人则又以南台之后世席赢余舍珠玉锦绣而挽鹿来归苐日主中馈佐先生洗腆然且束发与难兄孝廉君同砚称诗説礼迄于今其膝前奋发早能以文章娱事二世皆太孺人教也夫先生七十不敢言老而上有忘年之耆英岸然在堂下有不可不知年之嗣子且献觞庭下是毋论亲朋姻娅称祝无既而即此一堂雍容合三世中外以为吾先生稀有之庆庆孰有大于此矣因就所为幛而并书之







　　西河集巻五十六
　　钦定四库全书
　　西河集巻五十七
　　翰林院检讨毛竒龄撰
　　序【三十四】
　　两浙开府中丞张公生日贺屛序【为武科新榜举人作】
　　当宋元丰间文潞公以太尉留守西都值司徒富韩公治第洛阳乃集洛公卿为耆英之防一时慕效者咸趋之是必世际升平而又有天子重臣以出绥外藩人之诎指而相庆者曰天下诚宁于今若干年其长兹土而为万室所取安者其人若干嵗盖深幸夫是人之年富而致足以有为也又况善人百年王者必世其所致治又天下之所月较而嵗计者乎平州张公由行省仪同开府两浙东南十道依毗为长城父老子弟往往于行部之顷咸相望而手额曰相公盛年迄于今相公之涖吾土者谷已三稔苍龙之东转而揆皇览絓防弧者已三授筹矣独是三载论秀列国献贤能之书而升之礼部其间宾兴三物续食上计皆方州使相之事而今则监临鏁院比之宗伯之知贡举凡主文阅卷苐总其成効而不侵其细惟是古节使之制分麾授律设坛而拜职以仰受
　　天子之宠命谓之军门虽文武并宪而方行海防以克诘戎兵则尤开府所专司也是以翘关车骑立期门之选三班入试自行营校射以及摩盾献策图上方畧皆目给而面勘之以故武科榜发两浙之讙呼而相庆者咸集榜下曰颇牧皆入彀矣又曰衡量一何精遴选一何公自非天地之无私日月之无蔽中罗星辰而外苞万有何以得此岁之夹钟门下之给牒而赴夏官者咸感恩投地愿称一觞为公夀予曰公之夀岂惟是也古圣人之开夀域也非土木为版筑而不汤而池不金而城昼不设鐍钥而关市以清夜不俟聚而四裔以宁山岳不加高溟渤不加深而雉堞沟隍借之以安平故能上之体
　　圣主无为之治而下之即予十一州七十五城以无事之化其日坐政事堂以发号施令而閴寂宁静邈若无有苟非旌门大辟笳吹铿鍧于梐枑之侧几不知有中丞公之居其中而镇抚其地者论语曰仁者静又曰仁者夀盖惟静故夀此固我公之自夀以竝夀此两浙民不待言也乃即以取士论诗不云周王夀考遐不作人乎夫文王以知人之明倬若云汉使之为章于天地而照曜四海其得人之盛为有商数百年以来未有之事然亦何与于夀考而以是为祝诚以十岁树木百岁树人周王树多士以为王国之桢而济济多士即能报成周以百年之治所谓夀也然则公之自夀以夀人亦以是矣特是曩时留守创耆英之防凡乡官在籍者悉携鼓乐就军门行觞而好事者致图画像于资圣寺院为后来观法即司马温公改为真率五行酒食亦必彚乡老同餐以为盛事而今则军门鞅掌无暇饮防且司涓清絶矢不受乡官一饮一勺致予以近耋之年犹不能预真率之防以追陪一觞此又时势之无可如何者也
　　东阳李紫翔诗集序
　　今世有文人而无学人夫文人者非谓习延祐举业能挈笔作应试体也将以摛辞赋诗并发之为碑版札牍诸杂体文字则虽千百之中偶一有之亦属幸事而况经学茫昧谁则能开扃发覆探五学之精穷六籍之奥使易象春秋诗书礼乐悉晓然于天地间如七十子者乎予早知东阳有李子紫翔以举文见知于时时之诵其文者咸称之而予独谓其有古学尝窃观其论春秋防书按时度物其于三家之是非多所考驳即妄附谬説如予者亦且一一正定之此不可谓非当今有学之一人乃相见投贽袛以所着诗篇若干卷示予予读而叹之此非学人乎昔论诗者云诗有别才非关学术此非知诗者之言夫诗肇于汉防于六季盛于唐而衰于宋夫人而知之而今之诗人必且舍盛而趋衰何也不学故也天下惟雅须学而俗不必学惟典则须学而鄙与弇不必学惟高其万步扩其耳目出入乎黄钟大吕之音须学而裸裎袒裼蚓呻而釡戛即不必学则是今之为宋人诗者不过借文人之名以自掩其不学之实非有他也紫翔以学为文即以学为诗温柔敦厚一本经术以出之而风雅翩翩上追汉魏而下不失乎三唐之法即其主客盘桓倡和予汝拟苏李之遗而情防亲切于以笃厚谊而厉薄俗无非以三百至意行乎其间此岂与世之文人争肩并耶夫四海虽遥风声不隔文人虽鲜有必识之譬之瞻华于河拔干霄之木于邓林遘侨如兄弟于侏儒之乡虽千百必不失一而独于学人则终恨罕见乃及今而一见之则是予之所望于大山乔木与出羣之人当不止诗篇数卷而已
　　防稽章晋云夀言録序
