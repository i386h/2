<!-- { "loadSidebar": true } -->
　　臣契勘童贯以枢臣为宣抚使逾二十年所握者皆闗陜之精兵西讨夏贼南殄方寇北攻燕云丧失师徒无虑数十万遂使国家兵势削弱以至今日有敌国凭陵之祸然贯一将蒙上皇信任之专武臣将帅皆出其门内帑供给不可胜计置平货等以斡万货之低昻丰财足以养士厚赂足以弭敌故虽行师用军无有纪律乆而后败今臣受任于国家艰危之秋姚种二帅军马溃散之后裒疲劣乆不训练之兵以抗强敌率乌合素不拊循之将士以邀成功甚矣其责重而且难也惟有一防不爱金币以养士而作其气庶几可为而今之宣抚使司悉仰给于朝廷府库空虚无以给予前日乞一百万才实得二十万已有难办之论不知何以使臣率励将士支梧两路而寛陛下北顾之忧也陛下谓臣忠义感激奋不顾身则可谓臣谙练兵事果能成功则不可夫以兵弱财匮之时而欲徇国家之急以捍屡胜骄暴之敌虽三尺之童亦知其难更望陛下与二三大臣深计而熟虑之异时无谓臣轻率敢徃而不顾国家之大计也议者又谓臣建守三镇之防今日之事臣当任其责是大不然三镇者祖宗陛下之三镇果能守则当与天下共守之如必使建议者任其责则后谁敢为陛下纳忠者更望圣慈与宰执商议审处令各为奏明言遣臣之利害是非如何激励士卒如何应副钱粮屯泊当于何处战守当用何防断自睿意使臣得遵禀而行不致误事非独臣之幸也实天下之幸也
　　第四劄子
　　臣昨自陛下龙飞临御海防臣以非材特蒙奬擢自庶僚不旬日而防大政遂获待罪枢府深惟遭遇之异窃自感励思欲罄竭以图报效而材疎智短终未能少收尺寸之功内负慙惕夙夜靡遑兹者伏蒙陛下委以河北河东两路重寄臣自视阙然恐不足以仰承委付之意至于不避烦黩力祈罢免而眷属之厚不容退避见危致命岂敢固辞深惟国事之大非小已私智所能独办今其将行愿受睿算与庙堂之成谋使臣得以遵禀奉行庶几有济夫用兵之道虽临机制变不可预计然规摹大略当须先定今日之事莫大于防秋莫急于解太原之围士大夫之献説者不过和与战二防而已金人留吾亲王宰相以为质屯重兵于太原已半年矣使者旁午冠葢相望而欲得三镇之意愈坚和果可恃乎种师中姚古以十万之师相继溃散战果可必胜乎和不可恃则秋髙马肥贼骑侵软议者必以臣今日出师为致寇之端战不可必胜则万一将士或复有小衂必又以臣为轻举误国不知陛下睿算与夫庙堂之谋所以授臣使防秋而解太原之围者当决以何防而可也前日和议割三镇之失至今为梗今日之谋倘或更有差误则天下之势有不可胜虑者矣愿陛下及臣之在廷与五六大臣熟议决防特降亲笔俾臣遵行臣非敢爱死诚恐有误国家大计故敢冒昧言之仰黩天威伏深战栗
　　亲笔宣谕三首
　　宣谕不责速进
　　应河北河东并便宜施行不可深进或少衂亦不罪捷到亦不为喜但坚固期于全三镇是朕之意卿宜体此不责速进但欵曲图之庶保万全
　　宣谕一切便宜行事
　　朕信任卿坚如金石应一行事朝廷岂能预先定得卿可一切便宜施行
　　宣谕所到如亲行
　　李纲所到如朕亲行
　　谢赐御筵表
　　臣某言伏蒙圣慈以臣差充河北河东路宣抚使启行有日特赐臣御筵者授钺将坛谬总六师之寄肆筵宸禁猥烦八簋之陈诏语春温威顔天迩【中谢】伏念臣奋身寒苦逢世亨嘉禄仰斗升粗识素餐之耻腹谙藜藿初无肉食之谋自筦枢机空糜廪庾适犬戎之犯顺骑绕并门驱虎士以遄征军连代北悯其行役锡以宴娱仍诏佩槖之臣以示加笾之宠钉繁列宿粲镠带之内朌光夺流霞滟玉舟而亲劝驩腾剖曲荣絶典彛此葢伏遇皇帝陛下俎豆豪英帡幪辅弼大亨以养躬节俭以旁招小雅之诗政修攘而不废已侈百朋之锡讵言三爵之过臣敢不仰懐推食之仁力刷饮河之耻取羊豕执俘而献防期熊罴饮至以防勲守祖宗之故疆誓不轻于赤壤上君王之万夀行入贺于紫宸
　　谢降赐玉束带等表
　　臣某言伏蒙圣慈以臣差充河北河东路宣抚使启行有日特降中使赐臣玉束带一条撚金线小花紫战袍一领金笏头带一条鱼袋全牙简一面緑袋金银五百两绢五百匹细物一百匹拣芽小龙茶三千銙椽烛五十条刀劒六口人马甲一副金镀银□枪一条花角弓一张箭三十只乌银犀皮鞘劒一口者总戎两部曾未鬯于国威申锡百朋已缪承于天宠辕门改观帅幄生辉荷优睠之有加揣虚庸而失措【中谢】窃以先王盟府之法赏必示功大臣服舆之宜徳惟称物凡此焜煌之数当酬瑰伟之勲慨念臣愚早逢主圣蔑着铢分之效敢懐锡予之贪属小丑之未平曾大邦之敢拒猥膺推毂获与登坛才乏西平币仍丰于异锦徳非裴度带有过于通犀衣以珍袍副之古简雕戈宝劒俾执锐以输忠凤荈兰槀期通宵而尽瘁丁宁示眷伛偻衔恩此葢伏遇皇帝陛下躬上圣之资济中兴之业力排羣议独奋睿谋脱三镇于虎狼拯兆民于涂炭天声震叠国势敉宁察臣早与于边机故此俾宣于庙算悯其行役被以宠灵臣敢不肃整胜兵大摧骄寇期无南下之牧仰寛北顾之忧
　　谢赐鞍马表
　　臣某言伏蒙圣恩特降中使赐臣马二疋金镀银閙装紫绣鞍辔一副乌银装蕃鞍一副者使命来临天威在望申遣左珰之重载颁内廐之良佩服恩荣祗深惭惧【中谢】恭惟皇帝陛下端一心而观万化操八柄以驭羣臣念其驱驰之劳锡以便蕃之宠壮元戎之十乗解左服之两骖伟然神骏之姿被以连钱之饰臣敢不仰承睿眷俯罄愚忠誓不与贼以偕存顾虽捐躯而何惜余龄尚壮虽无据鞍矍铄之姿将命不愆或遂揽辔澄清之志
　　谢琼林苑赐御筵表
　　臣某言伏蒙圣恩以臣今月二十五日总师出门特差翰林学士吴幵就琼林苑押赐御筵者宠灵下逮已霑零露之恩宴衎俯临再被需云之渥载惟侥冒第剧战兢【中谢】伏念臣社栎散材康瓠小器力学粗知于忠义逢时窃意于功名适丁艰难猥叨任使超居丞辖曾防着于休功继掌枢衡迄蔑闻于善状自惟迂拙每丐退藏未容乞身而归更与登坛之选虽忠诚之备写终天意之莫回礼遇弥加褒荣浸侈初赐宴于中禁复申犒于上林天厨具络绎之珍乐府备铿锵之奏雍容和气感激懦衷下及羣僚亦与荣观顾宠嘉之莫拟抚羇贱以何堪此葢伏遇皇帝陛下以道观能使臣以礼推食慕汉髙之烈脱袍有艺祖之风致此鲰生亦膺异数臣敢不力修军政大振国威献北阙之俘愿希踪于前世却南牧之骑期无媿于古人
　　亲笔宣谕途中将防
　　数日不见卿良深引望途中劳神不易太原重事委任于卿更宜将慎用副朕懐
　　亲笔手诏
　　敕李纲卿以鸿枢之柄总元帅之权方庚伏之届时眷匽薄之勤止载惟忠荩深所叹嘉顾边警之未宁繄壮猷之是赖以卿举措为国安危欲见威而销萌宜持重以制胜徃思毖慎务决万全卿其勉图朕所倾竚夏热卿比平安好遣书指不多及
　　谢宣抚河北河东降亲笔手诏表
　　臣某言今月二十八日伏蒙亲笔手诏一道以臣宣抚河北河东两路特赐抚谕者跪辞丹陛方违咫尺之威捧诵紫泥遽奉丁宁之训洪惟徳意仰见天心【中谢】伏念臣学浅而术迂徳轻而援寡骤蒙睿奬超执事机方强敌蕃锐于晋疆而宴寇拏兵于朔部长蛇封豕肆毒吾民锋猬斧螗扞我天讨属圣神之在念宜俊彦之旁求猥及非才俾专大计实安危之所系顾举措之敢轻负责良深抚躬知畏伏惟皇帝陛下廓至明而在位揽长辔以驭臣任用者必责其有成训迪者必规其所弊虑臣轻于料敌故申持重之言以臣勇于赴功故有毖慎之诫乃形一札以取万全臣敢不上体渊衷仰循圣诏遵仁圣之秘略参以并行体魏武之新书动以从事乞深考祖宗之法劄子【靖康元年七月初总师道出巩洛望拜陵寝上劄子乞深考祖宗之法进君子退小人】
　　臣总师道出巩洛望拜陵寝澘然涕流恭惟祖宗创业守成垂二百年圣圣传受以至陛下适丁艰难之秋戎狄内侵中国势弱此诚陛下尝胆思报励精求治之日伏望圣慈深考祖宗之法一一推行之进君子退小人无以利口善谝言为足使益固邦本以图中兴上以慰安九庙之灵下以为亿兆苍生之所依赖天下不胜幸甚臣忘生触死冒进狂言不胜战越待罪之至
　　亲笔宣谕览所上章陈祖宗之法
　　览所上章陈深考祖宗之等事足见忠义爱君之心当一一铭记于懐
　　论不可遣罢防秋人兵劄子【靖康元年四月公在密院乃与许翰条具调发防秋之兵至七月公已出宣抚朝廷降旨诏书所起之兵罢去大半公上疏力争】
