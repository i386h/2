<!-- { "loadSidebar": true } -->
　　皇帝践阼之明年诏江南诸县户口及若干者陞为州中若下凡四十有四余干其一也一时司牧之寄往往选而后使于是以托音为达噜噶齐余皆才彦既而东西行者诵余干之政视昔加美然肇州以来二载而嬴未有纪其事者防达噜噶齐以公事至浙行中书省分杭州路总管府判官韩君属余为记按图经余干故越之西境所谓干越属豫章郡六朝相仍为鄱阳至唐以饶名州县亦焉郡有沿革县到今始改先儒杨文公登驿而望千峯竞秀目为天下絶境州治左右二石如踞俯临溪流干越白云二亭峙其上唐宋时韵人胜士吟赋相望士生其地代不乏伟人故丞相忠定赵公双峯先生饶公以新安朱氏学倡于乡流风陶染百年未歇以故州人知循理好学力穑务本其东近接彭蠡虽广袤沃衍水潦时至则为壑民不勤且匮南广信西豫章境内谷粟丝枲仰焉然介乎两郡奸慝易于出没御苟失道莽伏林啸者或不免自昔号难治今为政如前所闻岂易然哉易曰改邑不改井井于养物取之不竭邑可改而井不可迁有恒徳也达噜噶齐君笃厚明恕始至垂去如一日州当巨浸之余切切然乞发廪以赈民饥蠲征以纾民力至驰驿诣行省为民请命若不能以朝夕居视古者思溺由巳之心不过是非其徳之有恒乎同知州事孟庆详牛恭判官阿尔斯兰伊努高潜诸君又能虚心而佐理余想协和堂皇之上举偏决滞利兴害除所以来舆人之诵千里之外亦喜闻而乐道之与乌乎龚黄卓鲁史称良吏地之小大无庸论夫以城郭人民之旧钦承休显命而新之甚盛事也书曰作新民大学援其辞而申之曰君子无所不用其极然则为国家司牧者苟一念或怠一事或差民将奚赖抑所谓作新非好竒立异之谓也有蔼蔼之政不求赫赫之名足以振起而有余廼若古之不旧今之不新士君子之于政盖自有经久无之道后之来者尚于斯有考云
　　王眉叟分春堂记
　　御前法师钱塘王君眉叟清修雅尚久而可亲与余同客京师居且近过从视乡居时为稔元贞初元以灵妙真常崇教法师被防提防佑圣观将行谂余曰吾寓迹开元占一榻地于宫庑之西榜曰分春故友温州安抚使徐公似孙所书不忍易其为我记之今开元杨氏故第也当中斋左丞亡恙时余尝与谈燕所谓分春盖屡渉其地已矧自浮湛班行越四载具松楸之梦钓防之思宜何如也幸因渉笔凝思游神于分春树石间尚何辞或有难之者曰师命名之义何居将无取为此春酒以介眉夀之诗乎是于师之名之字有合矣然寿可分也春于何而分余曰恶是何浅之为章句儒也夫大道本不可名强名曰大强字曰道皆寓焉耳古者至分方士衣槲叶编蓬茨以自蔽固也后来易槲叶而星冠鹤氅易蓬茨而高轩曲槛冠氅轩槛寓也槲叶蓬茨非寓乎形寓也宇宙非寓乎由是念之春也夀也皆可以分可以无分如徒以其迹而观则莲池俯瞰一时也桂丛小倚又一时也雪后园林与夫月溪亭户皆不过擅一时纳一景而已岂皆蘩桃秾李之观乎然而古今一理天地一气无在无不在四端为仁四徳为元四时为春盖有流动充周而不穷者师寓迹开元又将典硕佑圣道价増重矣能即其所谓强名者寓形者而致思焉则吾室无物不春吾道无时不春吾身世又无往而不春又奚分之为哉乃若面势之垲爽位置之丽宻丹艧之洞心骇目本戚里第此固余事也不书师名夀衍是嵗正月十一日嘉兴张伯淳记并书
　　上官氏义居记
　　番昜上官君藻与余邂逅京师修整之士也踵门来告曰上官氏出于闽派于番之兴安到今十世若同居不异防则自先大父以来如一日中罹家难二兄相继殁世藻领诸兄子奉母氏益防母且死力疾诫子及孙必守前人之规毋析毋异言不及他后十年佥江东防访司事姚公得其实于揽辔之余以为郡内美谈率是邑之官之吏之耆旧即所居以义居榜之而纪以诗敢求文于执事者余复之曰美哉君之志有以知君之母亦贤矣哉人之性本善一有知识莫不知有孝弟要亦人之所宜为而非难行之事其不然者物欲间之也自借耰之俗陋而后见承顔养志之为孝自防墙之事非而后见徐行后长者之为弟世皆循吏则循吏无传传之作世不古也然至其仁之可书是以足为世道喜余于君之事窃有感焉或谓义不易为而守尤难固也君试清夜以思今所与居者兄之子视吾之子若异也自吾父母视之有以异乎就兴安谱系而论繇从而再从而三从而至无服不能无亲疎之间也自十世祖视之者有以异乎以樵溪较兴安愈疎矣疎而至于喜不庆忧不吊虽谓涂人可也然自闽之鼻祖视之本一人之身又何有闽与番之异乎以是着而心语而家诏而子孙则和乐翕湛之风可推而化其乡岂惟弗坠贤母之遗志将自先世而下实宠嘉之当与义门之李义庄之范百世并传余庆讵可量哉呜呼义者宜也知其所宜为而不失焉者斯可矣君方荣足华路余故举其可久可大者为君勉云



　　养防文集卷三
　　钦定四库全书
　　养防文集巻四
　　元　张伯淳　撰
　　碑铭
　　嘉兴路总管府推官刘君先茔碑
　　济南刘君铎以至元二十五年正月吉塟乃祖乃父于郡东门之外既事徘徊丘陇如有望而弗至者退为宗亲族属言曰维世积功植徳式克施我后人廼今薄以儒术餙吏事而自励于民庸顾何修得之砻乐石以着先美俾子子孙孙有考于斯将于义为可而未知攸属也后十年当大徳戊戌为嘉兴路总管府推官防伯淳以公事至其境内与君有聨知君沈毅明审非屑屑目前得丧利害者固已觇善庆之有自既而驰书以碑请若稽前代先庙有碑近世揭石先茔亦其遗意辞不获谨条世系里居与君自序所厯按刘氏之先占籍大同之怀仁县为素宦家先是甲午嵗徙居厯城讳某于君为祖以好善称于乡讳某于君为伯父讳义是为考不慕荣进惟知义方教子期以亢宗得年八十一而终君不负所期卓然有立至元壬午授承事郎吉州路宣课提举明年提举广东盐使司事广防黎徳弄兵聚至千艘所过州县倾动君躬率鹾丁与之犄角官场赖以安所储庤盐得存以斤计者八万招徕叛民顾总统邓监军凡二十有六人鬻盐户周从龙等遁去来归者四十家擒许寛三十七人倚众抵禁者当从事祖茔之年授沅州路黔阳县尹兼劝农事至则能以修孔子庙为先两序翼如七十二贤像绘事粲如捐俸资以给不为靳县治若堂若寝若岸造舟以利渉劝民植桑种果以滋生理举无废事彊盗龙兴等掠杀茶局官至是逮捕获洞防杨胜都杨祖从与器械俱焚捣巢穴得所掠妇女三十八人纵还合聚胁从罔问户口増至一万四百二十五时二十七年也嵗甲午再调永平县尹庙堂以材选遂掾中书省尝扈从至上都劬躬尽职垂去若始至其在嘉兴以平恕称观君所厯非久宦常修宦业者能尔乎自昔里称善人身备潜徳是为不在其身而在其子孙子若孙知世徳之不泯不敢越乎分义所安则啬于前者又必丰于后呜呼刘氏之庆未艾也铭曰维刘着姓系出陶唐厯周迨汉遥冑莫详派于大同组绶相望维曾维祖世有令徳维考之传是效是则于彼厯城附庸版籍不嬴其躬施及后人一命江右再命海滨赋平用裕爰集叛民黔阳百里绩用攸着既修泮宫既新公宇有奸必锄靡废弗举外庸未竟夙夜省署出佐藩条自开高华胡然而臻先猷孔嘉发潜阐幽匪辞之夸厥初建茔相方视宜俞山之东盘水之西以报以只祀飨式时积隆报丰祖考是思
　　故同知怀州事郭公墓志铭
　　元故同知怀州事太原郭公既塟后六十年为元贞丙申仲子筠以嘉议大夫佥江浙行省中书事祈闲得请寓钱塘私第惧先徳既殁遂泯将无以贻后宜植铭先是至元丁亥嵗伯淳从事东浙宪府幕时佥省公为使公余获稔先大夫出处兹以铭见属伯淳谢非其人不获命则谨条生平梗概公讳义字信之高曽而下世为力田积善家其先官下邳遂居焉祖讳谦妣陈氏父讳佑妣夏氏有丈夫子六人公居四生而静深自髫龀知好学不妄笑言孝于父母色养无违疾则衣不解带药饵必躬迨终丧不忘终身慕其于兄弟无私殖无间言处亲友一以诚人或我欺不校也繇是疎戚卑尊各得驩心乡人鬬讼每于公折闻一言即自释早有阳城王彦方之风廼若为津梁以利渉为粥以食缧囚或贫不自给丧不克举者周之不靳尤慕老氏法即东郊营道观曰清夷延致方术之士辟上田为畆者千以赡家饶于资而薄于自奉至施予则宁厚寻用部使者荐名闻于朝擢左曹掾秩满同知怀州至则均常赋息横敛决滞举偏以惠爱称属金季倾洞民赖以宁州人到今徳之嵗丙申六月三日以疾终于海岱寓地塟城南之原得年五十三夫人刘继靳皆先卒子男二长蚤世次佥省公也孙男一友直江浙等处行中书省承发司管勾孙女二长适江东道宣慰司令史李浩次未行公昆弟中其最季曰仪尝佩金符任山东都招抚使娶秦生二子籍淮东屯田总管府知事简滨盐司管勾孙男友谅友贤呜呼积善之庆如是夫某惟仁于天地间为用最溥而本于孝弟以公所赋所立由家而乡而官皆无媿于心而有徳于人仁者与闻之在昔位不称徳者有后佥省公自中统初元与省部掾史妙选敭厯四十载内而枢宻院判官兵部侍郎外而彰徳判官同知泰州路再转嘉兴浙西按察副使浙东按察使前后有贤誉识不识咸称长者余庆所覃尚有衍未艾铭曰郭着姓始虢叔封于周家本并客下邳老青州居家理处乡惠学修丰于徳啬于年位不醻世美济子若孙复公侯迹浸逺论益定阐潜幽
　　益都淄莱等路管军万户李公墓志铭
　　平章武愍李公生二子君其季也讳世雄字彦豪余与长公湖广行中书省右丞龙川公缔交久稔君性行所谓称其家者大徳辛丑嵗余再入翰林始识君温其如玉人也经年间时一晤语使人意消顷闻君扈从上都道病犹强起前进少愈力疾以归京师至则不可支五月十七日终于私第得年卅一悲夫尝拜宣武将军益都淄莱等路管军万户居亡何举以让兄之子某娶崔氏故平章政事御史中丞彧之女子男一某女一某俱防以壬申十一月三日生殁后十日塟永安山之原祔先茔也犹子翰林待制屺实经纪其丧叙畴昔雅故请铭余惟有功徳及物者后必昌棣华偏其仁而不夀行道之人亦为嗟惜可知其贤已是宜铭廼若里居代序则刻碑墓门不复书铭曰考作室人如玉生而阅世去何速少妇弱息祸弥酷公侯之始后必复
　　故紫溪隠君邬公墓志铭
