<!-- { "loadSidebar": true } -->
　　钦定四库全书　　　　　集部六
　　楼居杂著　　　　　　　别集类五【明】
　　提要
　　【臣】等谨案楼居杂著一巻野航诗稿一巻文稿一巻附録一巻明朱存理撰存理所作铁网瑚瑚木难俱别著录其他经子钩元呉郡献征录野航漫录名物寓言鹤岑随笔诸书凡数百巻今多散佚文征明撰存理墓志称所作有野航集存理自作募刻诗疏称选得一百首之外沈周题其诗稿亦有虽止百篇诸体备不拘一律大方谐之句今并不存考朱彛尊静志居诗话已惜其稿罕传则亡失乆矣此本为其族孙观潜所补缉中楼居杂著一巻为传写旧本其余诗文则从诸家选本搜集不及十之一二又摭诸家赠荅题咏附录于末仅成巻帙然其楼居杂著中陈子贞诗俞氏家集云林子诗虞氏书册席上腐谈夷白斋稿夷白斋拾遗杨铁崖遗文吾氏类集笠泽金氏书册宋人三帖石刻鸣鹤余音诸防皆源委分明足资考证诗格虽颇清浅而亦翛然无俗韵均不愧为雅人之笔未可以残缺少之其王鏊募造野航防一篇宜入附录而误窜于存理募刻诗疏之前葢编次之失今厘正之俾从其类焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　楼居杂著
　　明　朱存理　撰
　　书陈子贞诗
　　右陈子贞诗一巻得之笠泽虞氏读之而不能论其世及观顾仲瑛草堂雅集尝选其诗遂昌贞居云林栖碧诸家集中互见酧和之什想一时辈行风流文物可尚也或称子贞为考亭人考之实为京口人考亭书所先示不忘也子贞名方字子贞多游呉中故呉人得其诗而刻之岁久今无完帙盖子贞平日之诗必不止此丧乱之余什之一二而已其文尤不多见仅于陈叔方家见遗墨一纸辞语字画简淡不凡能造诣古人可谓名家矣友人张南伯氏好蓄书有子贞集曽许借录适有蜀中之游呉兴唐半隠亦尝谈及尚图访之此集倘得二家之本相与叅校増广俾子贞之诗得以行于世也成化壬辰岁上元日
　　又题子贞诗
　　子贞在胜国时所与游者皆名胜之士故有唱酬之作予既补刻子贞诗因附焉诸名胜为郑先生明德张外史伯雨倪处士元镇陈叔方华彦清辈若集中所载人物盖不止此此其著者也当夫诸君日事赓和吟坛之上其髙风杰句百年之下犹令人兴起子贞宋熙宁间丞相讳升之之后兄子原仕天台学正衣冠之家诗书之族可征矣子贞赴省试来呉元帅本斋王公招致賔其妇翁龚子敬集中所谓谷阳翁也子贞尝序彦清诗云诗由日锻月链然后为工亦由随事感发肆然为之然后熟又尝手抄杜律一编朱书小字夹注其説某为对起对结某为散起散结或缘某句应某字或由某意发某语脉络有自来枝叶有所传子贞其知诗者也呜呼今子贞之诗何寥寥若是予搜访有年竟不能得其全仅于诸集中钞入以成补遗今年春南伯自蜀中还以前诺得示一帙其间篇多重复录止数首外有杂文皆为华氏著作碑板行状祭文之类子贞尝主其塾故也予家藏黄杨集小册即彦清之诗子贞所命集名而序之者宻行细字清劲可爱云子贞之笔盖子贞爱其人而录其诗也及观南伯假本似出一手殆子贞亲稿耳亦与叔方家遗墨笔意相同子贞之出处予不能悉姑记所知者如此癸巳五月望
　　跋怀古录
　　存理近得此编于其墓所村校中字多舛譌巻帙失次因为校写一过然不敢有损益其间恐失谢公纂集之意也盖其墓乃晋故将军佳城间尝往吊之拓周左丞碑刻归较集中小异遂依刻文书之又攷晋书检陆机华谭传及杂出附见有涉兹编悉以附记并录今代石田诸君所贻诗章若干首别为续后存理距谢公修葺将军之墓时凡一百二十余年今祠墓复荒落祭祀淫防无以妥其灵是知夫小子不能勇于义以啓在上之人而兴复之也况前葺墓之日至正兵乱之际则谢公周令好义之心为何如耶则今此编固不及刻幸而钞本仅存亦若神物防持使之然耳不然何以表谢公之用心使吾辈得以快读成书哉公尝复邹忠公墓田着思贤录赖好事君子梓而传之公名应芳字子兰号巢老人二子曰木字玉树曰林字琼树成化十年岁次甲午孟秋日书
　　募刻瑞云观碑疏
　　窃惟瑞云观陆氏开山旧石碑黄公【溍】作记今其地兴创于兵燹之后故斯石埋没于荆棘之中使过游之客怅恨徒多访集录之家全文具在所谓不朽之托者将以传焉则其借重之辞也于斯见矣兹将命工砻石请名翰重书必求好事捐金俾斯文大着为题短疏特叩髙门倐尔完工就请留名石畔慨然乐助遂成壮观山中谨疏
　　题俞氏家集
　　郡学西有贞节之门者乃绍庵俞山人【名嗣之字振宗】所居即石涧南园故址也先曾祖母家与南园为邻成童时即知俞山人先生家在焉后过其居山人年已七十尚康健敎生徒十数人性坦率与物无忤园之中有屋三楹中揭以王清献公所书石涧书隠旧刻扁祠石涧诸像旁遗书竹树阴翳户庭萧洒如在山林中也屋后有秋蟾台呉门周浩亦山人垒石为之仍以其先命名台上平旷可坐四三人荫以茂木山人味淡泊读书暇灌园为事予尝至山人家必为煮菜作羮炊黍留饷荐以浊醪摘园果开觞于水边林樾即盟鸥亭遗基出鸥瓢饮予醉吟匏翁所作歌予系舟于树下命童子市沽烹鲜为山人尽欢至日暮乃返山人所藏石涧手钞诸易一百余册及古易三百余册集説三脱藁凡六十册通广见四十册老眼蝇头书也立庵文藁廿钜册并前代子昂与玉雪老人遂昌云林辈诸名胜书扁序记简劄二十余巻山人喜予至出而观之或乞归山人不予靳也曰聚散有常散而得其人是不散也吾付子斯文有托矣惜其诸易与集説三藁立庵遗文往往为人所得予止存通残帙六册易説易外别传古易书十余册立庵所书荆南藁一册而已山人既卒又得其所集先世文翰名俞氏家集者一钜册计诗若文共若干篇山人手笔也予欲为编次重录一过而未暇为之念昔与山人观书饮酒嬉游之乐而今不可得矣抚此编为之泣下数行成化二十二年五月二十四日书于楼居之欣赏轩
　　云林子逸事
　　云林子在元季乱离之际鬻田产百千缗悉与张伯雨晚年流寓江湖间老而居贫然与世寡合云间有富人慕云林子名使人贽之以币云林子笑曰若亦知有我也受其币乃出扇索画即怒曰急持去吾画不可以贿得也其币裂散坐客而去云林子有洁疾每盥颒易水数十次冠服着时亦数十次振拂斋阁前梧石日令洗拭见俗子避去与畸人逸士依止僧房中萧条木榻篝灯宴坐时索纸作竹石小笔聊以自娯或旅泊风雨孤篷戏写平林逺岫古槎苔石亦自矜惜当时好事者购求之片纸重直早年间作绢素着色一二及写雅宜山图巨幅在人间识以云林子小印晚遂不复用印图成必题诗复书某甲子署其名东海倪瓒或曰荆蛮民净名居士与云林子也尤善写竹枝清雅可爱又书朱阳馆主萧闲仙卿或戏书懒瓒及其字曰瑛或变其姓名曰奚朗毎扁舟过松陵笠泽间留憩陆庄所寓曰蜗牛庐与陆静远虞胜伯为友及怀荆溪山水之胜善权离铜墨官诸山往游忘返与觉轩王氏父子金坛张氏兄弟尤善呉城则与陈惟寅惟允周正道陈升方辈游尝自写影留正道家正道为葬志详其家世与生卒歳月继又得王賔作铭有鬻田一事而正道所畧惟寅贫为作疏僦屋居之子婿陆颐字养正辟私塾招叔方为师云林子为书币特厚云林子盖笃于义者也兄文光真人邵庵虞公为文光碑公复作古书之又尝为记髙风堂也予从正道裔孙汉昭家得观其遗像有伯雨赞其上云林子古冠服坐一匡牀据梧几时握笔伸帋搜吟于景象之外几上设酒尊一砚山香鼎各一牀倚画屏籍以锦防上置诗巻盈束一苍头持长尘拂立几之侧一女冠左持古铜洗右擕防水之器巾帨具焉予乃摸临一本轴而藏之云林子家祗陀里有清閟阁嵗以白箓帋糊壁每易其旧者烧灰寘香鼎内取其细腻耳又闻其园林中有风叶坠地輙命一童子以针缀杖头出之不使防坏苔翠也于时有落花鼄网分咏之目柯丹丘尝留题清閟阁有絶怜髙栋可张画时有幽人来赋诗陈子贞亦有诗曰门前灌木春啼鸟屋外长松夜宿云剪得蒲苗青似发烧残香篆白成文云林子好焚香当时人有追寻者渔舟中闻芦苇间有异香遂为追者所获早年诗名馆阁当至正末飘流中作诗益自喜然信口率与唐人语合为文不蹈袭前人书学黄庭笔意不凡至于画法其合作者入巨然之室二米所不逮也陶南村谓其晩年率畧似出二手岂知言哉予好云林子诗得蹇氏刻本复于江湖上见其手迹一篇一咏录之成帙别为云林子外集一巻藏于家治元年十二月四日楼居风雨之夕灯下漫书
　　题云林子诗后
　　倪云林有诗名其诗清新简淡如不食烟火人语予爱其诗每见一篇一咏收录之近得义兴蹇氏新刻本叅校其所遗者存而萃集成帙多呉游之作也计得诸体诗并杂文通若干篇为外集一巻俟好事者刻之戊申臈月五日南窻书
　　记虞氏书册
　　笠泽虞氏为丞相雍公之后有名湜者老而居贫其先雍公遗像世谱手迹所遗古剑等物具在学士邵庵公省墓来呉所留诗巻其祖胜伯先生遗稿及诸宋元人辞翰累百轴古书殆千巻藏于家家惟草屋数间萧然江渚予知翁家在焉买舟造之翁适曝日南荣之下偶同一客往翁不乐拒弗之见期明日而予果再诣翁欢然延入乃尽出其所藏烂然文锦秀溢于目翁为鸡黍信宿之留所遗盛唐诗数家庄列诸子等书皆宋时纸版经收藏之家凡几印章累累相属后复得数种名不能具录叶文庄公时与进士郑公诣翁牀下时翁方病不能起公一大臣其待乡老如此卒为撰志文俾葬先墓公于其家遗书一无所取止持丞相奏议一部付广州守沈琮刋行复见其幼子拳言于巡抚刘公荐为呉江县阴阳学正术叶公有诗示拳眷顾之意甚至拳既官病死而拳之命一何薄也其后丞相学士诸像皆为昆山族人啓东得之世谱一帙有丞相家传十巻是胜伯手笔及备录世系等文与丞相数帖今不知流落何在所谓古剑者尚存一士人家杨铁崖作剑歌一通予别得之云丞相有古遗器四剑其一也而瓦琴石磬蜀王砚皆不及见学士书丞相诛蚊赋已归沈石田予亦得学士遗迹凡六帖胜伯所着鼓枻藁杂著文字鸣鹤余音共二三册并义塾序送胜伯求遗书诗文共二巻陈吉士玉汝与翁家连姻又多得其所秘者至今笠泽里中人有一二残编尚知为虞氏故物也瑞云观道士有丞相钧堂一帖今复归之仆矣太史呉公原博跋其后暇日理箧中之藏凡得虞氏者萃而为一因识此语俾知虞氏昔之衣冠家世之盛今之子孙衰替不能有振其先者虽然天道未可必也呜呼古今聚散为理之常又何足较哉
　　僦松轩记
