<!-- { "loadSidebar": true } -->
　　水阔苍梧野【洙曰谢晖诗云去苍梧野水还江汉流】天高白帝秋途穷那免哭【洙曰顔延年途穷能无恸】身老不禁愁【苏曰孔伸年老失意不禁愁恨】大府才能防诸公徳业优北归冲雨雪谁悯敝貂裘【洙曰一云俱愍敝貂裘见季子貂裘敝注赵曰公以苏秦自比也】
　　送卢十四弟侍御防韦尚书灵榇归上都二十四韵【大厯四年冬作】
　　补注【鹤曰诗云清霜洞庭叶故就别时飞当是大厯四年冬作盖公又有舟中懐卢十四侍御弟云朔风吹桂水则是其冬在潭州作卢侍御乃公之祖母卢氏侄孙故呼为弟韦尚书即后篇哭韦大夫之晋】
　　素幕渡江逺朱幡登陆微【洙曰汉二千石朱轓两轮赵曰朱幡丹旐也旧引汉二千石朱两轓误矣轓字从车幡字从巾义不同也】补注【鹤曰素幕既渡江而朱幡乃登陆则又非丹旐矣若是丹旐则与之俱渡江矣当是军校送之者卫青传传校防王师古注校者营垒之称故谓军之一部为一校或曰幡旗之名非也每军一校则别为幡耳】悲鸣驷马顾【赵曰有恋生之意】失涕万人挥【洙曰陆士衡挥泪广川隂又得与故人挥】参佐哭辞毕门阑谁送归补注【希曰叅佐谓佐史叅军也类要所谓叅佐使局旧有用此二字者刘三复亦云叅佐賔筵】从公伏事久之子俊才稀长路更执绋此心犹倒衣【洙曰诗自公召之颠倒裳衣】感恩义不小【苏曰夏侯胜感恩恋徳义实不小】懐旧礼无违墓待龙骧诏【修可曰唐史遗事武后幸洛阳至阌郷县东骑不进召巫问之巫曰晋龙骧将军王濬云臣墓在道南每为樵采所苦闻大驾至故哀求后遂诏去墓百歩不得樵采子美八哀诗亦云虚无马融笛怅望龙骧茔赵曰晋王濬为龙骧将军卒葬柏谷中大营茔域待龙骧诏则言卢尚书之墓如王濬者也】台迎獬豸威【赵曰獬豸侍御史冠也獬豸兽名知人曲直而触不直者此言韦尚书灵榇至上都而送之者卢侍御也】深衷见士则雅论在兵机【赵曰世説邓艾年十二至颍川读陈大丘碑文曰言为世范行为士则遂自名范字士则】补注【希曰衷一本作哀】戎狄乗妖气尘沙落禁闱【赵曰禁闱天子之内也此言吐蕃陷京师也】徃年朝谒防【修可曰言去上都之久而断朝谒也】他日扫除非但促铜壶箭【洙曰漏刻铭筮筩方圆之制注金谓壶又云铜史司刻金徒抱箭】休添玉帐旂【赵曰玉帐将军之帐也】补注【希曰抱朴子外篇军在太一玉帐之中不可攻也】动询黄阁老【洙曰见扈圣登黄阁注】肯虑白登围【洙曰前汉匈奴传高帝至平城步兵未尽到冒顿纵精兵三十万围于白登七日汉兵中外不得相救高帝乃使间厚遗阏氏乃谓冒顿曰两主不相困今得汉地单于终不能居之取阏氏之言乃为开一角于是高帝从解角直出与大军合而冒顿遂引兵罢使刘敬结和亲之约赵曰言天子虽屡询大臣而莫知以白登之围为虑者此岂劝亲征之徒欤朱忠曰三公黄阁郑曰白登地名在平城东南十余里】万姓疮痍合【苏曰邢元云万姓疮痍始合兵甲尚未全息恐西北乗势再为患也赵曰言其困于诛求役使也】羣凶【洙曰一云雄】嗜欲肥【赵曰言将帅乘此为骄也】刺规多谏诤【赵曰所望于卢侍御也】端拱自光辉俭约前王体风流后代希【赵曰言卢侍御之登对所论之事如此】对敭期特逹【敭与扬同】衰朽再芳菲【赵曰言对敭天子之前当在特达而勿委靡则衰朽之人再获芳菲言同受其乐也】空里愁书字【洙曰见咄咄正书空注】山中疾采薇【洙曰伯夷传登彼西山兮采其薇兮】拨杯要忽罢抱被宿何依【苏曰聂授抱被随王肃棺宿赵曰拨杯者挥杯也既别矣拨杯之相要忽罢平昔抱被就宿今又何依也】眼冷看征盖儿扶立钓矶清霜洞庭叶故就别时飞【洙曰楚辞湘夫人洞庭波兮木叶下】
　　哭李常侍峄二首【大厯三年作】
　　【郑曰峄夷益切】补注【鹤曰唐志左右散骑常侍隷门下中书省掌规讽过失侍从顾问左为左貂右为右貂故诗云犹想映貂金诗又云江汉哭君时当是大厯三年在荆南作而梁权道编在四年潭州诗内潭不应言江汉也考诗当是李死于岭南而归长安公逢于江汉间而哭之】
　　一代风流尽【苏曰曹桴曰子建没陈刘俱逝一代风流从此尽矣后世谁氏可继高名赵曰南史张绪死其从弟融于绪灵前酌饮恸哭曰阿兄风流顿尽】修文地下深【洙曰见修文地下郎注顔渊为地下修文郎】斯人不重见【苏曰山巨源哭嵇康曰中散死埋玉重泉沉珠沧海不重见斯人矣赵曰孔子言伯牛之疾曰斯人也而有斯疾也盖嗟其人之贤也】将老失知音【洙曰伯牙以钟子期为知音子期死而牙絶弦苏曰鲍叔云将老矣遽失知音赵曰指李常侍如子期也曹丕与吴季质书曰昔伯牙絶弦于钟子期仲尼覆醢于子路痛知音之难遇伤门人之莫逮也】短日行梅岭寒山【洙曰一作江】落桂林【赵曰言李常侍之榇自广南来也大庾岭多梅故谓之梅岭广志曰桂生于高山之岭其类自为林】补注【希曰史记东越传令诸校屯豫章梅岭山海经云桂林八树在番隅东番隅即畨禺也若以桂州为梅林则梅岭非桂林所经之路】长安若个畔犹想映貂金【洙曰侍中冠貂蝉阮脩以貂蝉换酒】
　　其二
　　青琐陪双入铜梁阻一辞【洙曰见通籍逾青琐注蜀有铜梁县】补注【希曰表记一辞而退】风尘逢我地江汉哭君时次第寻书札呼儿检赠诗【洙曰古诗遗我一书札义呼儿烹鲤鱼文选有赠答诗】发挥王子表不愧史臣词【定功曰常侍者宗室之子也故用王子表字前汉书有王子侯表】
　　哭韦大夫之晋【大厯四年夏作】
　　补注【鹤曰公有送韦中丞赴湖南诗兹云韦大夫则韦在湖南升大夫矣诗云谁防方隅理朝难将相权当是韦镇湖南死于镇所大厯四年夏作故诗又云城府深朱夏】
　　凄怆郇瑕邑【洙曰左传晋谋去故綘诸大夫曰必居郇瑕氏之地郑曰郇须伦切国名】差池弱冠年【洙曰曲礼上二十曰弱冠】士人叨礼数补注【希曰士人一本作丈人一本作大人】文律早周旋【洙曰左传与君周旋】台阁黄图里【洙曰三辅黄图又汉宫阙诏】簪裾紫盖邉【洙曰沈休文碑陪龙驾于伊洛待紫葢于咸阳】尊荣真不忝端雅独翛然贡喜音容间【洙曰见切效贡公喜注】冯招疾病纒【洙曰左太冲冯公岂不伟白首不见招郑曰冯唐】南过骇仓卒【上采莽切下七没切】北思悄联緜【洙曰洞箫赋吟气遗徃聫緜飘彻又云翩緜聨以牢落】鵩鸟长沙讳【洙曰见地湿愁飞鵩注】犀牛蜀郡怜【洙曰见石犀牛行】素车犹恸哭寳劔欲高悬【洙曰见把劔覔徐君注】汉道中兴盛韦经亚相传【洙曰建武永平未尽中兴之美韦贤不如教子一经】冲融标世业磊落映时贤城府深朱夏江湖眇霁天倚楼关树顶【洙曰古诗西北有高楼交疏结绮窗】飞旐泛堂前【洙曰寡妇赋飞旐翩以啓路】帟幕旋风燕【洙曰帟幕霄悬】笳箫急暮蝉兴残虚白室【洙曰荘子虚室生白】迹防孝亷船【洙曰世説张凭举孝亷负其才自谓必叅时彦初欲诣刘真长乡里及同举者共笑之张遂徃诣真长延之上座清言弥日因留宿至晓张退刘曰卿且前去当取卿共诣抚军张还船同旅问何处宿张笑而不答湏防真长遣传教覔张孝亷船同旅惊愕即同载诣抚军至门刘进曰下官今日与公得一太常博士抚军与之言咨嗟称善即用为太常博士】童孺交游尽喧卑俗事牵老来多涕泪情在强诗篇谁继方隅理朝难将帅权春秋褒贬例名器重双全【师曰郇瑕晋地韦大夫灵榇归晋故子美凄怆以伤之子美少与公结交故云差池弱冠年王阳在位贡禹喜而弹冠子美上韦左丞诗云窃效贡公喜今巳死故曰贡喜音容间子美拟效冯公之招隠奈为疾病所纒而巳鵩鸟长沙讳子美自言斥逐困于此地也犀牛蜀郡怜言蜀人畏韦之徳也绮楼关树顶言奠楼之高也帟幕旋风燕言子美之失韦无所栖托如燕之巢于风幕也惟名与器不可以假人韦之化去朝廷慎难不轻以帅权授人故云谁继方隅理】
　　舟中夜雪有懐卢十四侍御弟【大厯四年冬作】
　　补注【鹤曰此诗当是卢送韦大夫归柩公对雪而懐之也故有暗度南楼月之句南楼在武昌庾亮诸佐吏共登者必卢过鄂故云在大厯四年冬作】
　　朔风吹桂水大雪夜纷纷暗度南楼月寒深北渚云【洙曰北渚有帝子】烛斜初近见舟重竟无闻不识山隂道听鸡更忆君【苏曰郭璞寄宋平诗云夜梦江山逺闻难更忆君赵曰语林曰王子猷居山隂大雪夜开室命酌四望皎然因懐招隠诗忽忆戴安道】
　　对雪
　　北雪犯长沙胡云冷万家【晏注曰北地多雪长沙南郡偶有此故云】补注【希曰唐张谓长沙风土碑曰遁甲所谓沙土之地云阳之墟可以长徃可以隠居者焉】随风且间【一作开】叶【赵曰当作开言雪随风洒于叶上而开也】带雨不成花金错囊从罄【洙曰张平子云美人赠我金错刀赵宣云不如一囊钱杜云此専言钱也汉王莽铸大钱又造错刀以金错其文此钱形之如刀而金错之之证苏曰科文云共君莫惜醉罄此金错囊】银壶酒易賖补注【希曰后汉刘盆子传吕母酿醇酒年少来酤者皆賖与之义高祖纪贳酒注賖酒也】无人竭浮蚁【赵曰浮蚁酒也祖出释名曰酒有泛齐浮蚁在上】有待至昏鸦【洙曰公自注何逊诗城隂度堑黒昏鸦接翅归王立之评曰昏鸦亦常语何必引逊句后作絶句却云钓艇收缗尽昏鸦接翅稀】补注【希曰公作絶句在此诗之前而公于此方引逊句何也岂不以昏鸦常用之字犹有所本故再用之乃引逊为证欲人不轻用字也】
　　冬晚送长卿渐舍人归州【大厯三年冬作】
　　补注【鹤曰此诗梁权道编在大厯四年而诗云西戎鄠杜傍却是年京师无吐蕃之祸按史三年八月吐蕃冦灵州邠州京师戒严九月又入冦京师戒严邠去京师不满四百里所以言在鄠杜之傍若四年虽冦灵州而京师未尝戒严殆与诗句不叶又诗云南客潇湘外盖是时公在岳阳故云四年公在潭正在潇湘间自不言外矣当是三年冬晚作无疑】
　　参卿休坐幄荡子不归乡【洙曰古诗荡子行不归苏曰顔延年古乐府嫁得游荡子一去未还乡秋夜不肯明教妾卧幽房赵曰公自言也公为劔南莭度使叅谋谓之叅卿公前为之而今罢此所谓休坐幄列子曰人有去乡土游于四方而不归者世谓为狂荡之人也】补注【希曰以运筹帷幄故用坐幄字以明其罢叅谋古诗今为荡子妇荡子不知归注妇人比夫为荡子言夫从征役也臣之事君亦犹女之事夫故比而言之】南客潇湘外【赵曰公北人也而在湘潭是为南客】西戎鄠杜傍【洙曰宣帝尤乐杜鄠之间杜属京兆鄠属扶风苏曰汉明帝曰今西戎猖獗若不御备恐犯鄠杜鄠县杜陵俱属京兆赵曰吐蕃之兵未息也师曰参卿言长卿坐于帷幄为参谋也荡子子美自称鄠杜乃京城吐蕃陷之故云西戎鄠杜傍】衰年倾葢晚【洙曰邹阳倾葢如故】费日系舟长【赵曰言舟留滞而未行也】防面思来札【洙曰古诗防面安可知又客従逺方来遗我一札书】销魂逐去樯【洙曰别赋黯然销魂】云晴鸥更舞风逆鴈无行【赵曰列子云鸥鸟舞而不下诗云两骖鴈行】匣里雌雄劔吹毛任选将
　　暮冬送苏四郎徯兵曹适桂州【大厯四年冬作】
