<!-- { "loadSidebar": true } -->
　　八月二十二日具位朱熹顿首复书于知府显谟正言执事熹跧伏穷山闻执事之名旧矣未获既见每窃恨焉去歳趋召北归道闻新天子以执事为贤擢居言路方与善类同深喜幸以为上新即位首择一人以为諌官即得执事之贤以充其选是必将用其言以新庻政无疑矣以执事之贤如此又遭难得之时如此其必将有以开悟上心谨始建极以慰中外之望又无疑矣而未一二日已闻出守之命则又为之惘然昏惑莫晓所谓比至中都亟问其故则凡有识无不扼腕而刘德脩独取执事所上免章誊本相视熹于是时亦复慨然浩叹盖不惟为执事惜此事防亦为朝廷惜此举措且自恨其失一见之便而又决知吾道之将不行矣曾未两月果已罢遣道间闻当来婺又以行役有程不能宿留以俟车骑之来还家又苦疾病重以春夏之交气候大变邪毒薰心危证悉见自谓必死矣固不能先自通于左右乃于呻吟之中忽奉手教之辱三复醒然过望幸甚然而执礼过谦称道浮实比拟非伦则非浅陋之所敢当也岂其戏耶则执事荘士也非以言为戏者也以为诚耶则惧其有伤执事者阅理之明知人之哲也至论古昔圣贤所处之难易则执事之意可知矣如熹之愚盖尝不自揆度而妄窃有志于此然学未闻道言语无力精神不专不足以动人悟物盖昔人所谓说将尚不下者而又何足以议此耶虽然今亦老矣衰病益侵旦暮且死此心虽不敢忘亦无复有望于将来矣顾今运祚方隆圣德日新有永之图必将与明者虑之则夫所谓致一以格天者乃执事事也执事其亦察乎舜之所谓人心道心者为如何择之必精而不使其有人心之杂守之必固而无失乎道心之纯则始终惟一而伊尹之所以格大者在我矣于以正君定国而大庇斯人于无穷岂不伟哉鄙见如此不识执事以为如何如有未当愿反复之以卒承教之愿千万幸也前此承书未久即闻去郡来使遂不复来取报章今想已还防稽不审为况复何如时论日新尚复何说因赵主簿归天台寓此为谢不能尽所欲言又苦目痛不能多作字不得亲书深以愧恨相望千里邈无晤见之期惟冀以时自重使斯世犹有頼焉则幸甚不宣
　　答徐元敏
　　昨者拜书方愧草率人还赐教勤至区区悚仄已不自胜别纸垂诲警发尤深但词意之间谦卑己甚非晚学小子所敢当伏读再三益增恐惧然窃伏观尊诲之防指大率以曲礼首章为脩已治人之大要喜其易行而病于难久此非择善之精反躬之切何以及此顾念平昔所闻于师友者其大端诚不外是然行之不力一暴十寒其乐舒肆喜谈谑之病殆有甚于髙明之所患者而何能有以少补于万分抑又闻之主敬者存心之要而致知者进学之功二者交相发焉则知日益明守日益固而旧习之非自将日改月化于冥冥之中矣所闻如此然躬所未逮不自知其当否敢因垂问之及而以质焉傥蒙矜怜还赐诲饬使不迷于入德之方则熹千万幸甚
　　答林正夫【湜】
　　慕仰髙风固非一日中间虽幸寅縁再见然苦怱怱不得欵奉诲语至今以为恨也归来抱病人事尽废无繇奉记以候起居每深驰跂今兹杨通老来忽奉手诲之辱假借期许既非愚昩之所敢当而执礼过恭尤使人恐惧踧踖而无所避也虽然髙明之所以见属之意岂若世之指天誓日而相要于声利之塲者哉况在今日而言之尤足以见诚之至而好之笃是以不敢隐其固陋而愿自附于下风焉盖尝闻之先生君子观浮圗者仰首注视而髙谈不若俯首歴阶而渐进盖观于外者虽足以识其崇髙钜丽之为美孰若入于其中者能使真为我有而又可以深察其层累结架之所由哉自今而言圣贤之言具在方册其所以幸教天下后世者固已不遗余力而近世一二先觉又为之指其门户表其梯级而先后之学者由是而之焉宜亦甚易而无难矣而有志焉者或不能以有所至病在一观其外粗觇彷佛而便谓吾已见之遂无复入于其中以为真有而力究之计此所以骤而语之虽知可恱而无以深得其味遂至半途而废而卒不能以有成耳窃计髙明所学之深所守之正其所蕴蓄盖已施之朝廷而见于议论之实于此宜不待于愚言矣然既蒙下问不可以虚辱而熹之所有不过如此若不以告于门下以听执事者之采择则又有非区区之所敢安者是以敢悉布之可否之决更俟来教熹所虚伫而仰承也通老在此相聚甚乐比旧顿进知有切磋之益惜其相去之逺忽起归兴而不可留也从之闻以牙痛为庸医所误投以凉剂一夕之间遂至长徃深可痛惜然此亦岂医之所能为哉德脩崎岖逺谪令人动心然闻其平居对客诵言固每以此自必乃今为得所愿然所闗繋则不浅矣有写其记文以来者已属通老呈白想亦深为废卷太息也元善寓霅川殊不自安旦晚必归子宣今日方得书也熹气痞不能久伏几案作字草草且亦未能究所欲言临风引领怅望亡量惟髙明察之


　　考异
　　答袁机仲
　　八卦相错其数殊涂【其一本作二】
　　以上五条只少个柱杖【个下一本有拈字】
　　伏承别纸诲谕况説卦之本文【云云至】未尝有一隂一阳始生之説也【一本作】况説卦之本文于防则但取其洁齐而位之东南于干则但取其战而位之西北防以三画言之虽为一隂之生而其所以位之东南者初非有取乎其义至于干则又三阳之全体而初无一阳已生之义可得而取也【接】凡此﨑岖【云】
　　来喻谓坤之上六阳与复遇之说【遇一本作垢】易说垂示以前论参之【之一本作伍】
　　答周益公范碑既起而乐为之用【一本无既字】
　　前日之所为【前一本作当】当行之路【当一本作常】
　　答林谦之简易明白【简一本作坦】
　　答江元适孤陋晚生正名统实【一本无统字】
　　熹尝谓天命之性由径而防出【由一本作出】













　　晦庵集卷三十八
　　钦定四库全书
　　晦庵集卷三十九　　　　　宋　朱子　撰书【问答】
　　答戴迈
　　熹来此得足下于众人之中望其容色接其议论而知足下之所存若有所蓄积而未得其所以发之者心独期足下可共进于此道及以论语之说授诸生诸生方愕眙不知所向而足下独以为可信也手抄口诵而心惟之熹谓足下将得其所以发之者矣甚慰所望今辱书及以所抄四大编示之而责其浅陋之辞托名经端则非熹之任而足下之过也夫执经南面而以其说与门人弟子相授受此其非熹之任明矣熹无所复道独敢窃议足下之所以过愿寛其僭易而幸听之夫学期以自得之而已人知之不知之无所与于我也今足下自谓其已自得之耶则宜无汲汲于此而熹之言亦何为足下重不然虽熹妄言之于足下何有足下之为甚过足下勉自求之期有以自得之而后已熹虽荒落矣尚能与足下上下其说而讲评之四编且以归书室而具其所以然者报足下幸察
　　答林峦
　　辱示书及所为文三篇若以是质于熹者熹少不喜辞长复嬾废亡以副足下意然尝闻之学之道非汲汲乎辞也必其心有以自得之则其见乎辞者非得已也是以古之立言者其辞粹然不期以异于世俗而后之读之者知其卓然非世俗之士也今足下之词富矣其主意立说髙矣然类多采摭先儒数家之说以就之耳足下之所以自得者何如哉夫子所谓德之弃者盖伤此也足下改之甚善示谕推所闻以讲学闾里间亦甚善记曰教然后知困知困则知所以自彊矣熹所望于足下者在此足下勉防
　　答林峦
　　率性之谓道脩道之谓教
　　伊川先生说率性之谓道通人物而言更以其说思之脩道之谓教二先生及侯氏说却如此然恐不如吕游杨说尤溪集觧想已见之
　　喜怒哀乐未发谓之中
　　伊川先生云涵养于未发之时则可求中于未发之前则不可宜更思之检此叚熟看
　　民鲜能久矣与甚矣吾衰也乆矣之久同
　　久矣之意得之
　　夫妇之愚
　　伊川先生论之已详大抵自夫妇之所能知能行直至圣人天地所不能尽皆是说费处而所谓隐者不离于此也
　　道不逺人
　　此叚文义未通又多用佛语尤觉走作且更熟玩其文义为佳
　　正已而不求人则无怨
　　凡读书且虚心看此一叚文义令语意分明趣味浃洽乃佳切不可妄引他处言语来相杂非惟不相似且是乱了此中正意血脉也
　　答吕侁
　　惠书甚慰所守审如是足下之所存诚逺且大非熹所能及也顾不能不以贫自累而求有以得于人则足下之忍其大而不忍其细又非熹之所能知也抑熹之官于此禄不足以仁其家而无以副足下之意敢以所闻为谢冀足下之坚其守也贫者士之常惟无易其操则甚善
　　答杨宋卿
　　前辱柬手啓一通及所为诗一编吟讽累日不忍去手足下之赐甚厚吏事匆匆报谢不时足下勿过熹闻诗者志之所之在心为志发言为诗然则诗者岂复有工拙哉亦视其志之所向者髙下如何耳是以古之君子德足以求其志必出于髙明纯一之地其于诗固不学而能之至于格律之精粗用韵属对比事遣辞之善否今以魏晋以前诸贤之作考之盖未有用意扵其间者而况于古诗之流乎近世作者乃始留情于此故诗有工拙之论而葩藻之词胜言志之功隐矣熹不能诗而闻其说如此无以报足下意姑道一二盛编再拜封纳并以为谢
　　答柯国材【翰】
　　辱书示以颜子子贡俱以仁为问而夫子告之有若不同者此固尝思之而非如足下之说也为仁由已此论为仁之至要盖始终不离乎此夫其所以求师友而事之之心岂自外至哉既得师友而事之矣然不求诸已则师友者自师友耳我何有焉以此意推之则二说者初不异也如足下之言恐非长善救失之意足下思之而反复其说则熹之愿他所以见属者岂熹所敢当哉戴陈二生趣向文辞皆可观固知其所自矣有友如此足以辅仁敢以为足下贺而仆亦将有頼焉斋居无事宜有暇日以时过我幸得讲以所闻而非所敢望也
　　答柯国材
