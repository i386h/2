<!-- { "loadSidebar": true } -->
　　风雨云雷均之为有功于民也祀典有风雨而无云雷然屈原九歌有云中君则楚俗固祀云神矣今黄冠师祷祈必礼雷神礼虽先王未之有而可以义起者此类也夫吾家之南三十里有山崒然而髙曰华盖能兴云能致雨常多迅雷烈风山峯卓立下临悬厓厓石空洞如頥天将雨云气一穟如炉烟直上俄而雷声殷殷由空洞中出以弁于天此予之所亲见而雷震之威俗传其神异可骇可怖不可胜计山祠仙灵祷祈不絶徼福之人往往不吝财施祠仙有屋祠雷无坛吾里郑子春命工琢石累坛三成为礼雷神之所考之古礼祀日祀月祀星曰王宫曰夜明曰幽宗皆坛也风师雨师亦于坛而祀以义起之雷为天神其有坛也宜邑二令李粲嘉之而记其事郑之友陈种为予言其严敬天神之诚予之嘉之犹二令也为是为作迎享送神之辞俾有祷有祈者歌以祀焉辞曰
　　起岩穴兮行苍冥腾腾以上兮逺迩闻声神之来兮雨八纮砉然大震兮天下惊苏团蛰兮发屯萌翼元化兮生万生云收兮日晶神功若无兮藏閟其鸣山共长天兮万古青青
　　崇仁县孔子庙碑
　　夫学校之设三代至今今数千年矣所以明人伦而善风俗所以育人材而禆正教其闗系岂小哉而学之尊先圣也自汉以来未有一定之制亦未有通祀之典唐开元间定孔子为先圣庙而衮冕南面每嵗春秋祀焉由是庙学之礼益备凡有学者必有庙示其尊也抚崇仁江右壮邑县学据一邑之中近横清涟逺矗苍翠山水之秀鲜俪前五十年遭兵火而毁后买民间旧屋起立为殿为堂苟简取具而已泰定三年冬真定史侯景让来作尹视孔庙敝陋将谋更造邑丞祝彬相与恊賛四年春召匠以计未防丞去尹独尸其事既得良材乃于九月壬子兴役十二月己亥竪楹悉彻其旧易以新构用竹木瓦甓暨石若干斧之工千三百锯之工百五十度以工师之度其崇三寻有二尺其广五寻其深三寻有六尺五年三月告成巍巍赫赫大称圣朝崇儒重道宪官勉厉之意侯其有见于风俗之机政教之本也与夫崇仁学产之入嵗用且或不给而克臻是者侯之用心公而用人当也邑人陈祥慷慨有干畧前时倡议修县治之谯楼舆论伟之及是知邑宰之用心于庙学也率先乎众而出金济急代任其劳而市财敦匠又与教官荣应瑞劝在学职员各捐己俸在邑在乡好义之家咸乐致助盖率众而人先之则有义者孰不愿输其财代劳而肯任之则有职者孰不竞効其力此费之所以办事之所以集也虽然侯之所以新孔庙岂徒然乎将以耸动观瞻振起偷惰居防于学之士于是警发而厚于伦可以端羣下之表仪而优于才可以侍公上之选举焉耳况崇仁近世之先逹徳行则有若尚书何公事业则有若佥书罗公博洽则有若侍郎李公奥学则有四呉清节则二谢皆后来之所当睎慕者进而有闻乎孔道则又有光于前夫如是庶防不负邑宰作兴期望之心邑之士其可不自勉哉
　　江西等处行中书省照磨李侯平反疑狱之碑
　　李侯名楫字济川番阳人自袁州路经厯迁新淦州判官大徳壬寅至官丁未得代明敏公勤精于吏事佐州六年令行政举声誉着闻当路毎委用焉朝廷命使者巡行天下彰别淑慝临江官吏俱受谴责至新淦侯迎谒应对得宜使者嘉之分遣诣安福永新出吏賍钞以贯计凡六千二百有五十六年之间平反邻州邻县疑狱者四其一新喻民求奸弗获杀死妇人七嵗女在旁并杀之以灭口时暮夜无证左囚不肯伏輙畨易牵连无辜七十余人三年不决侯设法鞠问精办器仗衣服诘囚囚骇然无辞遂伏辜释所罣罥欢声如雷其二奉新庖人治庖于豪民之家不返其兄侦伺不得踪迹与谷千斗嘱其兄俾勿讼其兄受劵闻于官豪民结连华校数人指言其兄已得其弟溺死之尸于某水中焚之以归吏受赇曲是其説鍜链其兄以为诬告校寘狱将议罪侯视豪民自书与谷之劵曰岂有无慊于中而私贿人者究问乃庖人通豪家之婢豪民之子见而杀之投其尸于水遂脱庖人之兄所荷校以校豪民之子干系三十有八人悉免一邑称快其三靖安有狱谓甲奸乙妻勒死乙或谓乙与丙交争乙折丙齿惧罪而自经于丙之门检官以死者项后痕不交匝遂定为勒死侯取他文巻叅考有自经死而痕不交匝者又以洗寃录所载自缢者尸下地三尺有炭依其法验之于所缢柘树下掘地二尺五寸果有炭块数十遂定为缢死其四奉新甲告乙盗葬山地官吏监改职役人党甲不待乙至掘其父棺乙与甲閧至丙之门而甲之仆丁鬬殴死官谓乙盗葬谓盗葬纵或侵越谓盗葬则非也官吏职役擅发乙父之棺以致交閧而遂殴死亦偶中伤而非故杀前二事失出后二事失入累年掩昧至侯始得明允非真见定力不能也侯母夫人年近八十侯出问事归有所平反夫人輙喜年与夫人相若者侯客之升堂把酒为寿善画者作家庆图赋诗夸扬以娯其亲侯于桥梁道路加意修治州郭外有岳祠倾圯侯曰岳于祀典最重捐己费葺之其他兴滞补弊率类此佥亷访司事李公嘉侯荐之曰亷洁详明宜寘风宪今授江西等处行中书省照磨朝廷所以旌能也淦人摭侯平反事实为传又将勒诸石余乃因其传次叙其辞而系之以诗曰
　　粤若古者钦恤惟刑于昭皇元恻恻哀矜奏谳审详有慎无轻贪人庸夫弗念弗承彼诎孰信彼暧孰明韪哉李侯善治流声有狱未直汝往司平靡防弗章靡隠弗徴奸狡胆落展如神灵家有慈亲天锡遐龄隂徳之报其昌其荣朂哉李侯徯汝澄清
　　天宝宫碑
　　泰定二年春予以养疾寓天宝宫之别馆其宫之道士李天瑞任进福王进瑞崔进贵合辞言曰吾教之兴自金人得中土时有刘祖师避俗出家絶去嗜欲屏弃酒肉勤力耕种自给衣食耐艰难辛苦朴俭慈闵志在利物戒行严洁一时翕然宗之继刘而陈陈而张张而毛毛而郦郦始居天宝宫际遇国朝名吾教曰真大道自为一支不属在前道教所掌郦之后有孙有李有岳而吾之师嗣焉吾师张氏干州奉天县人儒宦着族大父徳开为军官掌千夫父永兴袭其职母吕氏师长身古貌瞻耳美须肃然埃之表望之知其有仙风道气自防恶杀不啖肉味年十六从天宝宫李师为道流锡名清志然获归养父母年十八辞家入太白山越一年往觌李师复还省亲久之辞亲入终南山大父年老招之出山乃家居侍养年二十六剏长安明道观又适鳯翔扶风县立天宝宫及李师死师事岳师畀以扶风道教之职年三十三为永昌王祈福于五岳四渎名山大川既徧复来闗中修理前所剏宫观居太白山龙虎洞三载妖魅障厄亟至一皆不慑闻大母丧归服丧如礼防陜西行省官有疾治之而愈有所赠遗皆郤不受彼乃为办葬资服阕至京师岳师试以劳事喜曰是子所矣又遣之出曰他年再来吾师暨徒二人入东海大珠宇山结茅而居山旧多虎穴虎避他处颇为人害吾师曰吾夺其所可去之于是游山东诸州为人除疾应验之速若或相之云已岳师死吾师还丧之丧毕潜遁逾大庆渡至河东居临汾五纪居云庵地大震城邑乡村屋庐俱摧压死者不可胜计独师与其徒所居中裂为二得免于患师遍寻木石问听呻吟声救活甚众复归华山旧隠而天宝宫二赵一郑摄掌教事五午之间相继殒灭郑临终语其徒曰天降凶灾死亡荐臻得非教条有违逆与吾闻张清志躬受岳师嘱咐盖仁人也可奉之掌教庶有在乎于是宫之徒众寻访吾师得之于华山岩谷既至众皆悦服师谕徒众曰吾教以慈俭无为为宝今听狱讼设刑威若有司然吾教果如是乎继今以始凡桎梏鞭笞之具尽废之众曰诺自是众安害息五年宿弊一旦息除诣奉圣州郦师所建大宫及缙山香水园值车驾临幸尝移文集贤院欲觧职而去弗可归乡展省坟墓因至河南庐时山仁庙俞集贤之请加防进号英庙命住华岳太白山祝厘今天子即位有防促还师曰山泽之癯于国不能寸补何敢乗驲骑乎步行而前围人牵驲骑以从吾师之孝其亲也大父母父母之存膳必亲视药必亲尝出入必告应对必谨清温定省靡或有阙母尝病疽殆甚口吮其脓去毒遂得苏瘥又患满气疾防不救师祷神进药不寝食四句忽吐涎块如渐底平复居丧至哀于儒家丧制不悖师之敬其师也尘贱之役人不屑为者皆不厌倦澣衣执防汲井剪厠一无所辞师之持其身也衣布衲携铜鑵自为粥以食终夜危坐未尝觧衣其寝衣丝纩及氊皮毛之属至于乳酥酪密亦未尝哜也师之济于人也少能力耕其乡土厚泉深艰于得水盛夏时毎日于农务之余汲水贮石槽中使盈而不竭以待乡里放牧牛羊及禽之渴者来饮之宗戚之家亲死子壮葬娶愆期则倾橐为之葬娶饥馑之嵗见不能自存之人輙赈恤令不至馁死行祷岳渎山川时自赍钱三十缗随行以济所在惸独无告者钧州赵家河民居近山麓莫可凿井逺取河水以饮师为相土脉俾井其处果得甘泉人甚便之新丰戯河地在髙原亦以无井为苦或告以师前在赵家河得水之事众请师师曰前特偶然耳其可再乎请不已竟为掘二井师之逹于命也汴有狂民以逆取败其所罣与师同姓误执师以往治狱者鞫问师师凝然不动无一辞辨觧拘系年余省台官徐察其诬特与释免吾师谦冲损抑掌教将二十年教风日盛于天宝【原阙】







　　门中豁三夹旁附正殿之西竪西阁与东阁对峙东庑西庑以问计凡一十前后左右既周且备乃作正殿抡才于逺郊礲石于隣郡为柱为础必良　必坚四阿巍巍四宇翼翼阿之所帱方五寻有半宇之所环其室十有二规制朴伟视昔相倍蓗正殿之比居屋之南造法堂及东西房负柱之楹六惟西偏东向之屋八间仍其旧余皆一新像设坛位辉赫整肃自丁巳之冬至己巳之夏十余年之所经画而妙之精神气象奚翅复其旧而已哉非意度之广才具之优能若是乎防其费当缗钱一十二万昌祖临川彭塘人礼师受业于仙盖山之龙堂观善继善述轮其居充拓其产有光于其先矣往往绕山观振极于頽败之余内外构架具足舍所买私田百五十畆赡公厨其所进益一如罢堂焉永崇观废旧额犹存重为啓立度人嗣守其所完美又如绕山焉以至白云开山而乐畀观近之土相山兼职而大筑仙祠之宫最后再兴妙优为之也盖长于理财而不私听有凡诸观营造悉用其私积一毫无所取于公帑妙之役城中诸善士施助约万缗此外无所资于他人也呜呼羣动总总终身孳孳利身肥家是图贪其入吝其出重外物尤重于一己达者固痴之而况弃家遗身游方之外非有仰俯之事畜非冇世胄之縻系而货殖辟地靳靳自私靡异流俗之编防则其痴殆有甚焉若全迹昌祖之达千有不一二也世之士大夫学孔氏以治国平天下自许授之以事鲜或能办私其一身一家者比比而然熟能于已无私于事有成如全师者乎师以其法嗣万得一连学礼分掌妙观务来请记营造如果予因是叹士大夫之冇不如师亦贱土苴而贵
　　其真缺　　　　称绕山道人云
　　兴圣五公寺碑
