<!-- { "loadSidebar": true } -->
　　凡人位天地闲居百灵长是其果何道以致此哉其必有以配天地而异乎百灵者也亦曰道而已矣然则道何先曰孝而已矣是故孝者冠百行首众善亘古今而不息以之为家则家化以之为人则人从以之为祭则天地百神格以之为事则无有所处而不当故曰尧舜之道孝弟而已矣孝既至而所推无难者矣琴川有故周孝子庙志传孝子者讳容家世琴川人生有宋乾道闲早失所怙事母朱氏克备孝道凡乡里义事力所能为者必极意以先之如释已负人咸徳焉至淳熈间先母氏殁既殁之明日即降于家告其母曰儿神矣复自矢曰某虽死当必输忠朝廷尽力乡里不能蠢蠢随草木腐也淳祐初乡贡进士邑人陈簿等感其神谋祠其像于邑东南隅即今之庙是也凡遇旱潦疾疫疑所不决者必祷焉有祷辄应越十有二年壬子国子监进士邑人赵必鉘等遂条其实迹之验于时者数事上尚书省奉勅赐额灵惠自后神益效灵后元泰定五年报恩寺僧耀观主檀越杨公复募建前轩并后寝若干闲以位神考神母神之居始具我朝洪武初有事于祀典而有司亦上其事既加称号仍赐每嵗九月二十一日神诞焚帛令有司率乡老士人以祭神用答神贶琴川之民信神者如信父母嵗而拜祷如贾赴市庙之旁紫苏山积盖人得此以愈疾缘神母生时所饵以尝愈其疾也乌乎孝之所推有感于人若此哉虽然若人之所以为神者以克孝也朝廷之所以封祭者示劝惩也而人之所以奉神者以其灵也嗟乎奉神之灵不如景神之行慕神之明不如体朝廷之情是神之所有望于人亦朝廷之所大惠斯民者欤洪武壬戌住祠里人隘庙貌之弗称也既建明堂二闲以广神栖己巳嵗国子监生赵维字士纲北平真定府赵州髙邑人来賛是邑政平讼理有祷必应嵗时躬谒祠下以神之事迹未着立石以张神之灵并志其事之始末以求余铭谓若神孝行之实盖必有大过于人而不止乎是惜乎志畧其説史失其传焉有墓在今县乡之四十五都虞山之隂铭曰厥惟生人孝居徳先一本既立百体斯全如水流湿
　　如火就燥已既有神推无不报曰周孝子树本惟良徳专有事庆衍无疆输忠尽力视人犹已厥誓弗违死而不死国有显祀人钦绪风庙貌峩峩厯世惟崇洪武二十二年嵗在己巳春正月吉旦鼔城钱通撰
　　海虞孝子祠　　　　　　　　吴讷
　　峩峩邑城里云是宋周容父殁居田里出妻躬养母子孝母心喜子殁母复亡锡封崇庙祀寥寥二百年流俗日雕靡歌诗吊英灵纯孝今谁似
　　本朝祀庙祝文
　　徳成于已孝感于天旌之祀之敦我民俗
　　周孝子庙记【此庙在郡城孝友坊内】　　　吴寛
　　姑苏城东南隅有周孝子庙庙始建于常熟在宋乾道闲邑人周容奉母朱氏有至行人称周孝子且勇于为义见罹患难者拯救之恒恐后既殁一日降于其家以已为神告其母且曰儿愿为国効力以保防乡闾后果如言终嵗民无灾患遂相与庙事之其后淮南大疫云有往施紫苏汤者全活甚众淮人渡江酬之偶见庙貌始知为神事传民闲凡病者祷讫汲井投紫苏煎饮即差既七十余年进士赵必鉘等因具其事又以除蝗驱虎救水旱冦盗等显迹数条上于官朝廷特赐庙额曰灵惠实淳祐十二年二月也厯元至国朝秩于祀典县长吏率僚属嵗一祭之不废若苏城有庙嵗月已逺莫能考其创建之由岂常熟为苏属邑苏人亦冀其神灵波及郡中以事之欤而近自景泰甲戌嵗吴中大侵民饥而疫作相枕藉死祷者取水煎饮如法亦多获生民益神之自是凡有所求者争趋庙下每旦庭庑如市顾其庙既卑隘祷者益多至无所容足旁有王英者自其父谦以来再世守庙以精勤称谋欲改建而不敢专其事则与里正李忠周圯辈言于县于府既如所请且下帖文俾英专守勿懈而募财于众一时施予者踵接而苏衞千户陈俊等更割地以广其址乃以成化九年十月兴工又明年庙成庙故西向始易以南爽垲端整有堂有室有垣有门覆井有亭焚楮有垆以至象设器用亦无不备他日郡人尝徳于神者相率言其事可记英遂砻石乞予书之自昔吴越多淫祠唐狄梁公按行江南悉斥去之所不去者夏禹太伯季札伍员四庙而已君子盖深与乎斯举然祭法谓法施于民以死勤事以劳定国能御大灾能捍大患者则有祀今孝子为人虽非若古人之法施于民也然使里之悖逆者闻其风则愧而改行虽非若古人之能御大灾捍大患也然使里之疾沴者感其灵则安而获福庙而事之岂不宜哉噫梁公既往吴俗益甚其尤可叹者家自为庙祀非其鬼人小有疾则指以为祟往往杀羊豕以大享之其歌讴懽笑俯仰跪起类乎生人之燕而卜筮巫祝之徒假以获利者皆是曽谓孝子肯享其祀乎而人亦敢以其祀祀孝子乎予嘉孝子有补于世教也有益于民命也有合于祀典也于庙之成不能已于记翰林院修撰儒林郎吴寛撰奉直大夫南京兵部员外郎李应祺书并篆额成化十四年九月廿六日立石
　　周孝子庙在县治东南百步孝子县人周容事母至孝殁见梦于母曰儿已为神当输忠朝廷尽力乡里宋淳祐初邑人乡贡进士陈簿建祠祀之淳祐十二年进士赵必鉘上其事赐额灵惠洪武中封周孝子之神每嵗九月祀之
　　张旭祠记畧　　　　　　　　张着
　　张旭字伯英吴人也生有文艺好草书尝为常熟尉及卒为邑学土神往往吏于学者惟其人则相之以安且显其去非其人必倾之或弗终厥任或出即覆其所利或遂以灭亡其报之防于影响至正乙亥秋八月天台陈君敬徳来为教授誓神以不私居无何有不得肆其欲者谋败君弗遂由是人皆知神之有以黙相者焉吁唐去今几四百年神之灵贶如一日则后今日其有既乎
　　张旭祠在学门内祀唐县尉张旭
　　甘泉龙神祠祷雨记　　　　　郑元祐
　　吴概以水为国东出而为吴江其州郭低洼人烟聚落于浦溆之闲洲渚之上州既左江右湖云涛烟水其为神龙之宫灵怪之宅尚何异哉自非神龙依人以着灵而人托龙之庥以为命则其四封之内呼吸而诏之者故何难哉州之东行涉江湖而为梁者相望独第四桥之下水最深味最甘色湛寒碧唐陆羽尝品第之入茶经则其异于众水也必矣世传有龙居之州人即其桥之北水之中沚建祠以享龙谓之甘泉龙神祠其来盖甚久矣至正三年夏大旱田禾焦然将就槁时髙昌巴延实勒公为逹噜噶齐忧心恻然乃捐已俸市香蜡宿齐戒躬亲祠致于昭灵观道士富如心乞为坛墠吁天而公躬率幕僚胥吏之属悉徒步谒神祠下再拜稽首为民请命富君乃用其教法役神召龙链铁符投桥下符才入而雷自水起云四垂雨即随至公惊喜以手加额曰神明不逺如此哉船迎龙水至州署有赤鲤跃入船中雨既告足即昭灵醮谢比竣事复迎牲祠下合乐大祭以答灵贶州遂有年于是州之民讙然言曰吾州依龙以为命故水旱必祷然未有若我公诚心恳至一念之顷神人孚合其响应若执左券交相付者其故何哉于是遂昌郑元祐晓于众曰若知公尝为泗州长尹乎天久雨泗之民将为鱼公笺词以请于上帝其词有曰甘减一纪之夀禄愿起百姓于泥涂词焚而雨霁然则公之临政爱民至于不惜身命有如此者尔民亦知之乎于是州之民悉公之心戴公之惠其恃公以为民命也有所在矣作甘泉龙神祠祷雨记
　　本朝二祀祝文
　　松陵之南具区之冲众水所聚神龙之宫钦承圣代祀典尊崇嵗时旱潦致祷必从波涛不惊利泽无穷兹当仲春秋式陈常祭神其鉴之
　　甘泉祠在吴江县治南六里石塘第四桥北祀龙神也
　　重建三髙祠记　　　　　　　陆壡
　　宝祐丁已之十一月余友曹良朋为吴江之五月也谋新三髙祠明年二月成三月书来属为之记盖自吾为序也或来质焉河南程氏论髙尚之道有四懐徳不偶而髙洁自守知止知退而自保者量能度分安于不求知者不屑任天下之事独防其身者防夷子相其君伯扁舟去之可以为知退矣羮莼脍鲈笔牀茶灶张季鹰陆鲁望岂真嗜之为大司马掾抟防二州非不求知于人与不屑天下事也直懐徳不偶尔夫功成而退髙矣不偶而去奚其髙良朋曰不愈于不去者乎或又曰是三君子者知几而已否则大夫种顾常侍鹿门子之伦彼非自髙人髙之尔人羣然髙之则靡然从之有天下者何利于此殆不可为训良朋曰天下无人乎哉吾惟知夫世之人不可一日不慕三髙而吴人之不可一日不葺其祠也遂慨然为之不疑祠在庆厯闲寓绘事于长桥稍迁于鲈乡亭最后徙今地邑人王份别墅之雪滩也居故偏小不与地称而地亦偪仄不与人称韵人胜士往往病之然而制令者谁而百年于兹无动心者夫邑所以名以有三髙也三髙所以名有风节也不此之为吾真俗吏哉今地僻而屋显且君家逺祖在焉愿有述予方斥归非事言语时谢之惟谨其年五月以事渡淮道松江舣舟祠下良朋要即其所都雅殊甚入而谒肃如也三君子者不乐于斯乎泉香菊羞不与包山洞庭相终始乎堂昔为间者三今挟以厦二有朝夕汛扫之居軨轩敞其前有展酹者陟降之地两庑翼之蔽以亭亭之南为榭下临雪滩旁带垂虹复有临望泛浮之便可觞可咏可奕可钓不与祠亵此最令君用精神处也予憩永日不忍去清风自生翠烟自留左江右湖云山水树电曶而千态矣鸥掠而飞征帆倐乎去来苇声作秋菱歌起而俄歇莫不一一有思及乎月淡而渔灯起夜寂而水怪呈疑三君子者逍遥其闲可揖而致特未见春红鬪妍秋空绀彻雪之朝雨之昬何如也噫嘻可想而知不此之记吾亦俗人哉良朋永嘉人朋龟其字也府主观文殿学士赵公与□捐缗钱迁隙宇以相之份之孙防亦献地以广其址云其月既望山隂陆壡记资中李仲熊篆额良朋书
　　三髙祠记　　　　　　　　　石处道
　　越相范蠡与勾践深谋二十余年卒平强吴报国积耻引兵北渡号令诸侯以尊周室使其君伯于当时乃以为大名之下难以久居乗扁舟浮五湖由海适齐晦其姓名自谓鸱夷子皮晋张翰有清才善属文初入洛都齐王冏辟为大司马东曹掾观时纷纷明能见几思菰莼鲈脍弃官归吴尝语人曰使我有身后名不如即时一杯酒任心自逸旷达不拘号为江东步兵唐陆龟防举进士不中自从张逰厯苏湖刺史皆辟为佐还隠松江讲学益勤多所论撰尤长于诗自比涪翁渔父江上丈人耕钓往来不交流俗时谓江湖散人或号天随子甫里先生吴江有古画三轴笔法颇工传者以为真前人作堂于斯就图其壁目为三髙绘事灭裂称号舛差不崇不严人玩视之余至官佐贰咸谓此宜葺久矣于是像而祠之三人者金玉始终异代同趣遗芬余懿溢于无穷可以惩贪而导廉可以激俗而励时后世有识之士莫不乐闻其风而想见其为人然则肖形辨位因故増新使人得以致其敬焉亦礼之莫敢废者也元符三年三月三日端溪石处道记
　　三髙祠田记　　　　　　　陆元吉
