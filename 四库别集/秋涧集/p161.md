<!-- { "loadSidebar": true } -->
　　伏见自古有天下之君莫不首建国号以明肇基之始方今元虽纪而号未立盖未有举行之者是大阙然钦惟圣朝统接三五以堂堂数万里之区宇垂六十年大号未立何以威仰万方昭示后世愚以为国之号宜下公卿大臣及五品以上官集议阁下则天下幸甚弹西夏中兴路按察使高智耀不当状
　　窃惟按察司所行轻则弹劾奸邪重则抑按暴乱为使者务要刚明知体临事有为故风采所加百城震肃今体得西夏中兴路提刑按察兼劝农使高智耀资性罢輭不闻有为事佛敬僧乃其所乐迹其心行一有髪僧耳既乏风宪之材难处搏击之任兼河西土俗大半僧祗初闻智耀来官己为望风轻易故理任以来所行淹阻畧不见惮欲望宣明教化问民疾苦镇静一道难矣哉如近者习良和尚等事此其验也合无别选材能以代厥职不然虽复别有区处既非其人恐终不能震叠不惟亏损朝廷威重使五郡寃抑之民一经赴愬彼强暴者加怨前时而平民转罹殃咎其或使之强为因而别生事端尤为未便防详至此择人而代似不宜缓据此合行纠呈
　　论立睦亲事状
　　书云平章百姓以亲九族此帝尧致治之先务也今国家圣子神孙硕大蕃衍维城维藩固若磐石宜请立睦亲府选懿亲中尊王之贤重者一人判大宗正事使之敦睦宗属奉承王命庶几于变时雍民徳归厚矣
　　论屯田五利事状
　　南北之势我可以取彼此必然之理也然餽饷转输古无良法止有屯田待以嵗月为古今上策耳朝廷往年己曾施行不数年积谷几至百万若行至于今其利有不胜计者盖兵食足民无转输之劳边有备官无和籴之弊兼自古议征不庭莫不留兵在田而后收必胜之道今者宋人出没不时止恃山林隘阻虽云深入如涉虚境今者如复令边民分地杂耕上自钧化下至蔡息不数年翦去荒恶荡为耕野一利也民则什什伍伍相望三时种艺甲兵在旁彼欲内宼野战实非所长复欲伺便鼠窃又无潜伏出入之便而复严烽燧谨斥堠少有警急我则收合余力据守要害而似前日之宼盗不可得矣彼纵来宼如兽处平野猎者蹙而杀之获之无不利矣二利也至于我军征进适当农隙丁力有余者许随大军入讨所获悉付本人是民因私利勇于公鬭三利也又令向里一切蒙古鄂啰亦编民间屯使之杂耕不惟调习水土可使久居且免毎嵗疲于奔命之役四利也不数年根柢深固使鄂啰军人倒营而下近则杂两淮之间逺则抵大江之北所谓长江之险我与共之矣五利也合无将河南旧有屯田户计及一切沿边之民防折丝银使之输谷其屯事于山川出没要害去处首为耕垦官给牛畜自办农具其余法且一依经畧司原行然后选近侍为大司农官及内设屯田郎中员外专领其事使通其奏请趣其应赴嵗时令按察司或督军御史按行屯所察其成否而赏罚之不数年田事可成坐收必胜之道矣
　　论百官集议事状
　　朝廷大事有疑似未决者当下百官集议汉故事置大夫专掌议论自两府大臣博士以下皆得预议以伸己见不嫌以卑抗尊既防其众之所欲言然后附以人主之独断此汉之集议有公天下之意也方今品式未完法制未定其有可行而疑似者宜遵汉故事五品以上官集议阙下各具所见以闻
　　论宰相兼判两部事状
　　今者吏刑二部官备吏具专一分治是朝廷委任既专且重窃见比年以来选法不定刑名无章黜陟逺近多徇私情轻重死生致伤和气宜考定新制使宰相兼判两部以责成效
　　论立羣牧所事状
　　伏见古者将帅以大司马为官盖兵以马为本今冀土虽马之所出然国朝马政未遑修举舆台皂皆得乗骑驾车拽碾无不驱用一嵗之中消耗不少往年虽有禁令旋复寛弛甚非强兵之道也宜养之有素立羣牧官畧取唐制以定牧产之法再严先禁用壮兵威
　　论官买辉竹事状
　　窃见衞辉路民竹缘三十年前百姓培养以至今日俱系军民站戸倚仰当差兼已亦数重宣课近年官定四六抽分其实中半曩者园戸愬难虽蒙上司定夺经今二年未获明降其竹因斫伐不时往往枯死若以竹论通合官拘如曰物力与桑麻无异又与怀孟事有不同据园亩不过四十余顷宜买属官竹使民无永业之思官有通行之利亦便民之一端也
　　论塞絶沁水事状
　　窃见今年雨水稍作黄沁北泛决坏武涉县坝闸北与御河合流淇门以下漕岸低狭不能吞伏幸不为患兼今日隄防未修倘值雨潦大作自衞以东非惟漂没田庐盐塲所在有大可虑者以某愚见将见修闸堰宜塞絶之使无后患尝闻衞土人云金大定二十七年黄沁北泛渰没州城水至浮图足一级此先事之验也
　　论范阳种麦事状
　　窃见附京地寒不可以麦而嵗用不啻数千万斛止仰御河上下商贩以资京畿今范阳去都百里而逺土风宜麦与稻比之秋田宜令倍种外据荒闲冒占复许诸人开耕验领免地租三年及减半力役亦完实内地之道也如闗中古无麦今盛于天下者盖自武帝始也其种稻事昔北齐皇建中平州刺史嵇晔建议开督亢旧陂嵗收稻数十万石比境赖以周赡此其验也督亢地在新野县界
　　论大作水军事状
　　征进舟师固未尝阙然可大作一军召募两淮黄河上下等人并南人归顺者兼用其力船舰一依宋法精选大将使之专习水战建以龙骧楼船之号嵗遣师出水陆并进亦多方悮之之法汉武发防稽欧闽之防也内则浚太液池造为轻舟令武卫军不时练习又武帝复西域而凿昆明池魏祖之征荆吴开凿许西湖是也
　　论削去科帖俸名
　　民间科帖标注俸钞且赋税从古有之必敛之于民以给禄养是恩出于上今者名之科帖曰此官之俸也是民自以禄食廪给非出国家公养大恩也宜令削去所谓民可使由之不可使知之也
　　论抚治川蜀事状
　　宋人以川蜀号为左臂谓其控制荆湖上流恃形胜所重者迄今奄有垂五十年殆天之所以资国朝也先年以来虽行台院然未闻境土外拓户口内増盖经畧抚治未得其人故也以某愚见若有能招集流亡和诱诸羌训农积谷通商惠工兴起便利抚存遗黎文武才干忠义方畧者擢以不次许于要害城邑令一切从便行事自非边城可并者并其差税课程权搁三年行有实效使世守其土外据诸蛮君长如能率众内徙亦仰依上施行军前据获生口不许赎卖将有夫妇及男女成丁者配合作户官为给田毎税量纳本主税石如此待以嵗月完实富庶以俟他日顺流东行之举犹愈守驻寨栅﨑岖山谷间徒费钱粮终无所益取用弊而已
　　论普加诸王爵号事状
　　古者封爵或以土地或以勲贤然往往遥领不有其土未若我朝天恩旷荡均同雨露实有其封以供汤沐其未叙王号者合无推恩普议及依制颁降印绶使名实两全以笃亲亲之义
　　论战士有功迁加官赏事状
　　士须气以作气因利以鋭而官爵者国家之厚利也故以加级奏迁使兼今后军前一切战士克敌有功者合无验所获首级用诰勅迁加散官以作士气
　　论西川军役事状
　　西川军人俱系山东河北山后户计逐年取要气力往返五千余里比至屯所鲜不困乏求其精鋭不可得己所谓强弩之末不能穿鲁缟也近闻平滦军人已蒙替宠至于其余军户合无一体定夺亦同仁一视之义也
　　论禁庸医事状
　　国家以民为本五福以寿为先今民间庸医及僧道等人妄行鍼药民愚无知一旦委命于手至有父杀于前子扶于后终不觉悟是庸医者猛于苛政也以某愚见除系官名家者流余者宜渐行禁止记曰医不三世不服其药此之谓也
　　论监选典故事状
　　监选故事吏部将受除员数及拟定州县名职单目付之监察本官但凭数临视而已若中间或有资厯先后品从髙下及不应等事许夲官陈告御史即推究根因与之改正今者监选合无依旧例施行付之吏部以为定式
　　论置官吏空行簿
　　天下重事无重于州县得人果得其人台司何忧不清州县何忧不治今按察司既立请中书吏部具各州县官吏见任姓名为空行簿所至州县先暗行体察然后遍见官吏一一询考政绩得其公防勤干者明注实状于簿其衰老无能显有不治之迹者以朱书书之又有虽是常才能专长一事亦以朱书书之其有中人之才虽别无竒效亦不至败阙者以墨书书之还台具奏以闻然后付之吏部使陞斥补充之际可以坐见羣吏贤愚能否不遗一人则天下之才昭然可得己
　　论益都括出新户事状
　　益都路括出新户不下万计俱系贫难老疾分房区丁攒合作户今秋又值水灾比之他路重致苦乏若向前科差必避匿逺窜不幸更值灾伤转展流死别生事端非国家之利也以某愚见宜令按察司从实除覆果堪户计尤宜将恤其不成户者并听作贫难收系似为安便
　　论品官得上封事状
　　五品以上文资官如遇赴阙授除据所管路分内有利病当兴除者得上封事以闻其条件大不过三小者五事而已正本上中书省副则呈御史台庶望下情得以上通而无壅滞之蔽非惟稍见人材优劣亦且知任内有无防心勾当
　　论立国子学事状
　　窃见朝廷选近臣子孙聪明者付之省部娴习政务或授之儒生讲诵书史合无立国子学使学士院官及选通达政务一人专领其事
　　论严禁奸细事状
　　方今宋人规画止是内严城守外用防谋遂得事情预为备御故师出不能大有利益以某愚见急当禁絶奸人入境将沿邉地面令军官上下分掌不时巡逻万一透漏其当该人员同知情治罪
　　举闗仲修事状
　　铨选刑名最为重事先为选法未详已搬丁某充员外郎勾当其刑部亦宜选用旧人整理审定窃见在都闗某系前朝刑部令史练明法律通达书史年德俱髙宜蒙录用不然取宋故事立审刑号使掌理其事
　　论交叅户土著事状
　　交叅漫散户计夲管上司差设权府提领招抚总把之类另行管领中间不无侵扰使失业贫民转致困敝今后似此户计合无令见任官司收系土著原籍路分推送除豁
　　论立聘财事状
　　男女居室人伦之大者也比年以来聘取无法妄増财币使贫家失娶嫁之时今后合无酌古凖今定立常数庶望内无怨女外无旷夫
　　春旱请祈雨事状
　　古者龙星见而雩雩者四月祷雨之祭也即日已是立夏气序乖和暑炎骤作今体访得自彰徳迤北至都去冬无雪经春不雨二麦已枯春种未下至于大兴部内虽雨降数次多者不及二寸切恐蝗旱及成灾沴民事之急无重于此据随路阙雨去处合无令有司择日行雩祭之礼为民祈谷其于农政实所先务据此合行举呈
　　论仓库院务官除授事状
　　旧例仓库院务皆系流外官除授今者一出人情贿赂其以贿得者取倍常为心其以情得者务赂遗为事以致往往失陷职滥而贩曽无愧惜今后合无依旧例据见勾当人员定立资品依格迁叙使人人以功名为心其弊不革而自去矣
　　论监选事状
