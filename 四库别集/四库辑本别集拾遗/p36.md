<!-- { "loadSidebar": true } -->
　　谢举自代启
天子信儒生之可用，裔夷知中国之有人。静言过听，无所酬恩。
 【《永乐大典》卷三千「人」字韵，页七下引「袁起岩东塘集」。(影印本第四十册)】 
　　谢右相启
窃以馆阁萃天下之英，昔人谓之高选。奎壁象图书之府，儒者号为至荣。
 【《永乐大典》卷一万一千一「府」字韵，页二十二上引「袁起岩集」。(影印本第一百十册)】 
　　贺施元枢启
窃以制盛于周，合兵农而一致。世接于汉，判文武为二途。
 【《永乐大典》卷一万三千四百九十五「致」字韵，页十六上引「袁起岩东塘集」。(影印本第一百三十八册)】 
　　论降虏当分其势
臣闻圣人有容天下之量，有爱天下之诚，而又有制天下之法。夫如是， 【是】 毫之负以招怨于天下。而人乃至于桀暴贪悍以泄其慢侮之毒，使君之量有所不能容，而诚有所不能爱，此岂终不可治哉？盖其制天下之法者，有所未善。而量之与诚，有不能以独立也。夫法者，将使天下有畏心。畏心存，则量之与诚在圣人为可全。今若法不足以辅之，则大恶大奸将纵横蹇骜而不已。当是时，量之所容，而诚之所爱者，有不及用，而吾所未尝疑者，乃至于乱天下矣。昔者圣人之待夷狄，盖不过此。凡乱华猾夏之俗莫不攘斥摈逐而宾之。故周公朝诸侯于明堂，隶于朝著者，皆得出入以观礼。惟夫夷蛮戎狄之君，立于四门之外，使不与备物盛礼之观。夫周公当朝觐之时，而夷狄之人亦得出处于上国者，盖所以示圣人有容天下之量，爱天下之诚。而其立之四门，不得列于百执事者，又所以见圣人有制天下之法。此成周之世，四夷左衽罔不咸赖而来王者，未必不由于此。而后世之君，其初皆有意于容而爱之，惟其制天下之法者有不足，是以必至于变乱而后已。不知夫虎豹终日而不杀，则跳踉大叫，以发其怒；蝮蝎终日而不螫，则噬啮草木，以致其毒。而汉之孝宣因呼韩邪之降，使之依阻塞下。世祖因匈奴日逐之至，复建南廷以安纳之。至于魏武亦徙武都之氐，以实关辅。皆使之周旋于中国，而出入于内地。迄于晋室之兴，则中原半为夷居矣。一旦五胡之乱，东割西据，几二百年。此其为患，实兆于孝宣，渐于世祖，而盛于魏武。是岂容而爱之者为不然哉？特以制之者法有未至，故一变而不可救药。然而古之夷狄，又非今日之所可况。盖世愈久，而诈愈深。使孝宣以待呼韩邪者，而施之今，固有不待更三姓而后发，当有朝顺而夕叛者，则亦甚可畏也。国家自辛巳之冬，兴师以诛虏，迄今则已四载。其间狄人之来降者，时时有之。虽其诚伪之未必然，迟速之不可信，要以爱我之道来者，固不宜绝而使之去。夫既有以受之，必有以制之，庶足为悠久之计。而今之将帅，类悦于一时之向服，而不思所以警备者。臣恐养虎遗患，而非朝廷异日之福也。盖尝观之，此曹本无向我之心，徒以力屈势穷，迫于生死之故，故不得已而请命。况其弃主归我者，未必出于逆伺中国，又岂马援之告光武者哉？近者道路之人，皆谓降虏为今日大患者有二：当多费之时，而有无穷之用；于多故之日，而为养敌之举。今江之南北，淮之东西，皆此辈赡养之地。多者百余，而少者数十。一家之食，月粮数斛。则家以千数者，则日有千斛矣。夫外馈三军之粮，而内给降虏之粟。虽以九年之储，恐必有倾囷倒廪之患。而况未必若此也，不知执事者其何以充之。两淮之与虏鄙，不啻左右手之应，间谍之往来，足以得故主之号令。而耳目之所熟，又足以潜伺中国之所为。迟之岁月，必将反其锋以向，彼有未可以卒制者。陛下有容天下之量，爱天下之诚，不以华戎为彼己之间，然其制之之法要不可以不讲。臣愚以为宜析党以破虏奸，分戎以宽吾用。命有司藉为定数于闽广之路，视郡邑之大小，而离居之。彼必不肯于数千里之外，以自取夷灭之祸，则庶乎虏奸之可破。有某人之家，则某郡邑时以给之，官与之直，使得自谋其利。阅时既久，郡邑可以勿给，则庶乎吾用之少宽。是二者皆所以为制之之法。陛下苟忽而不图，将以为利，适以为害。后虽势压而力服之，亦已惫矣。今庸人之论，必曰：「是无益也。不若以其贱者而使之耕，以其上者而畀之禄。」而臣窃谓耕而不堪其劳，是趣其变，既变而又杀之，则将为武安君之坑赵；禄之而浸不已，是与之权，权则可以有为，则将为慕容垂之归秦矣。惟夫当长江大河，郁结盘屈之时，有以杀其流而导其势者，是臣之所以策也。以上下相安，彼己相信，而无疑忌伤裂之意。然而昔之为君，以能容之量，能爱之诚，尽心竭力以和其民。虽有天下之大恶大奸莫不绥而怀之，无
 【《永乐大典》卷一万八百七十七「虏」字韵，页三上引「袁起岩东塘集」。(影印本第一百七册)】 
　　马司归屯
臣嵬琐不才，识见卑浅。虽军旅之政未之学，而人情所可见，事势所当行者，臣亦常见一二，愿为陛下略陈之。 【切】  【窃】 见建康都统一司系是久驻于彼，近年复拨马军行司前去，亦有统帅。今都统所管之兵四万，马军所管亦三万余人。数目亦均总司所给，尤为浩瀚。乡来朝廷拨遣军马之意，不过谓一旦或有小警，便可调发。然利一害十，似亦未便。近闻两司各相求胜，多不相，至于主帅竞利纷争，下至士卒亦各相忌。臣以谓行在所去建康止是五六日，纵有调发，亦不至甚濡滞。兼建康已有都统司，似不必更置马军。况三衙之兵拱扈阙下，尤不宜分置他处。徒使将帅各求相胜，因事成隙。或误军政，实为未便。臣愚欲望圣明灼见利害，特发睿旨，断令马司一军，依旧归屯在所。庶几两司各尽其职，亦于护卫行阙，不戾祖宗创法之意。臣妄议军事，罪在不韪，惟陛下财幸。
 【《永乐大典》卷三千五百八十七「屯」字韵，页十五上引「袁起岩东塘集」。(影印本第五十二册)】 
　　楚州屯戍状
臣窃谓城守以为固，不若军心以为固。盖城虽坚，而固之者在人。军无二三之心，则城甚于百二山河之险也。故曰：「众心成城。」此言诚在于众，而不专在于城也。臣兹奉选命护客有行，往来之间，道由楚州。 【切】  【窃】 观本州岛城壁，势极雄壮。盖楚州实为扬州籓篱之卫也。臣复询之淮民与军士等，皆谓自淮而南，其陆路至扬州，则自盱眙由天长而来。其水路则自清河口，由楚州而来也。然楚州尤为要害者，以敌人粮道必由于楚。又楚在扬之前，其来则楚为之敌。若以他路至扬州，则楚又扼其后。所以朝廷以楚为重，增城设堑不敢忽也。今楚之人皆谓，顷年朝廷尝以武锋一军八千人屯驻于楚，军人家属悉在焉，诚足为缓急死守之备。自扬州增创堡寨，以一时建议者，遂移武锋一军尽屯堡寨。今不过令镇江都统司，每岁更戍于楚，仅五千人耳。既无老小同行，又每岁一替，不为久计。总司复添支食钱几二万缗。诚恐缓急之日，更戍之士各念妻儿在他郡。且非久屯更练者，恐不能责之死守。臣等欲望圣慈，以楚城为扬州腹背要害，命枢廷相度，或不复武锋一军。即乞令镇江都统司拨五千人，选择将副，各同老小，就来年二月合更戍者，密与分屯，久戍于楚，庶不张皇。其元来武锋军寨屋，见今存在，预行修葺。庶几军士老小同戍，且为久计。其与无家属而更戍者，事体全然不同。他日缓急可恃以固守，兼亦省总司每岁二万余缗之费，诚非细务。
 【《永乐大典》卷三千五百八十七「屯」字韵，页十五下引「袁起岩东塘集」。(影印本第五十二册)】 
　　林晞仲墓志
知公者，争招致幕府，而郡先处以曹掾， 【按】  【案】 牍丛委。公从容涉笔，具得领要。而邑人觖望曰：「何为夺我明府？」
 【《永乐大典》卷一万一千「府」字韵，页一上引「袁起岩集」。(影印本第一百十册)】 
　　 【易经讲义】 
微之累德，其去之必速；毫发之微眚，其改之也必亟。以此处己，以此治人，又焉有驯致坚之道哉？初六「履霜坚冰」止「至坚冰也」臣闻《坤》卦六爻皆阴，而「初六」为阴爻之初，盖阴气之微也。如初寒之时，有微霜之至。作《易》者因阴气方萌之始，而有防微杜渐之戒，以深明天下之事，当谨其始，以虑其终。始之能谨，则终无忧矣。譬之履践至微之霜，日积一日，苟不知戒，则自微至着，遂成坚冰。此盖驯致必然之理也，圣人戒焉。故曰：「履霜坚冰至。」而象复曰：「履霜坚冰，阴始凝也。驯致其道，至坚冰也。」其辞切，其戒深。大而为天下国家，小而一身之行事，苟微之不能防，则如履霜之不戒，将必致于滋蔓而难图，固结而不可解。是岂一手足所能求哉？如坚冰然，其去难矣。圣人知之，虽小不善而不敢为，虽一小人而不敢用。
 【《永乐大典》卷三千五百七「坤」字韵，页七下引「袁说友讲义」。(影印本第四十八册)】 
六二「直方大不习一尢不利」象曰「六二之动」止「地道光也」
臣闻《坤》卦，地道也，臣道也，故六爻以臣道言。《坤》之六爻，惟「六二」之爻，尽臣道之美。盖居下卦之体，于臣道为顺，又处一体之中，于位不敢过。而又以阴居阴，所以尽人臣之道者全矣。于是得以大其直之道。夫六二在中位为正，故曰直；尽臣道为义，故曰方。直方之大，得于天性之自然，不待修习，而用此无不利，故象复申言之曰：「六二之动，直以方也。」有臣如此，上而事君，下而处己，无愧于坤之顺承乎天，臣道斯有光矣，故曰：「地道光也。」然则欲为臣，尽臣道，在乎法《坤》爻「六二」之动而已矣。
 【《永乐大典》卷三千五百七「坤」字韵，页二十五上引「袁说友讲义」。(影印本第四十八册)】 


　员兴宗：《九华集》二十五卷
员兴宗，字显道，自号九华子。仁寿(四川)人。官著作郎，国史编修，实录院检讨。据宋李心传宝庆三年《九华集序》(见《九华集》卷首)称：「公没垂六十年。」推其卒年为宋干道三年之后。《九华集》附录有《金山住持印老祭员兴宗文》，属干道六年(一一七○)，此与李说相去不远，或即为其卒年。
现存《永乐大典》录：
九华员兴诗 【一条】 　员九华先生集 【九条】 
员兴九华文集 【一条】 
以上共十一条，馆臣漏辑者二条。
　　 【天府】 
天府，美蜀也。昔者大吏膏泽不下于蜀，蜀人恶之，天子乃命词臣革之以宽俭也。
