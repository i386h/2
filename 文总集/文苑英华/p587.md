<!-- { "loadSidebar": true } -->
　　对臣闻仲尼之作春秋也法五始之要正王道之端微显阐幽昭隆大业瀍洛之功既备范围之理益深伏惟陛下受天明命统辑黎元载黄屋负黼扆居紫宫之邃【一作中】坐明堂之上顺阳和以布政摄三吏而论道雍容髙拱金声玉振征求无厌误及厮贱微臣材朽学浅诚不足以膺严防扬天休虽然敢不尽刍荛罄狂瞽悉心竭节昧死上对臣闻天者羣物之祖王者受命于天故则天而布列职天生蒸民树之君长以司牧之自非聪明睿哲齐圣广渊不能使人乐其生家安其业陛下徳自天纵慈悯元元既乐其生且安其业臣闻瑞者上天所以申命人主也故使麒麟游于囿凤凰集于庭庆云出神龙见其余草木烟露之祥不可胜记陛下日慎一日虽休勿休故天申之以祯石告之以神文大矣哉圣人之鸿业也臣闻河图洛书之不至也久矣孔子曰凤鸟不至河不出图吾已矣夫师说曰圣人自伤已有能致之资而天不致也陛下有能致之资而天蕴者所以扶助圣徳抚宁兆人也臣观今朝廷含章赡博之士鲠言正议之臣陛下诱而进之并践丹地伏青规颙颙昻昻云属雾委鸾骞凤振【一作翥】佩金鸣玉曵朱绂扬翠緌充牣于阶庭者矣昔舜举十六相去四凶人有大功二十而为天子前史美之称曰尽善尽美虽甚盛徳无以加此陛下彰善去恶昭徳塞违万万于虞舜自托薄徳愚臣何足以望清光而敢有议哉制策曰思欲追逸轨于上皇拯羣生于季俗澄源正本式啓惟新臣闻善言古者必考之于今善谈今者必求之于古臣窃以当今之务而稽之往古以往古之迹而比之当今以为三皇神圣其臣不能及故于【疑】亲之陛下刋列格正爰书脩本业着新诫建总章以申严配置法匦以济穷寃此前圣所不能为非羣臣之所能及也今朝廷之政上令下行如身之使臂臂之使手百僚师师罔不咸乂此羣臣之能奉职也书曰元首明哉股肱良哉庶事康哉故臣以为陛下有三皇之位而能隆三皇之业也臣以今之刺史古之十二牧也今之县令古之百里君也有官聨焉有社稷焉可谓重矣任非其材其害亦重矣昔周宣王欲训其人问于樊仲曰吾欲训人诸侯谁可者仲曰鲁侯肃恭明神敬事耆老必咨于故实问于遗训乃立之晋之名臣亦言舍人洗马一时之髙选台郎御史万邦之俊哲若出于宰牧颂声兴矣由此言之则古牧州宰县者不易其人也自非惠训不倦动简天心者未可委以五符之重百里之寄今则不然多以门资擢授或以勲阶莅职莫计清浊无选艺能负违圣诫安肯肃恭明神轻理慢法安肯敬事耆老取舍自便安能求之故实举措纵欲安能问之遗训选异一时之髙材非万邦之俊杰于是多其仆妾广其资产齿角两兼足翼双备蹈瑕履秽不顾亷耻抵网触罗覆车相次孔子曰旣得之患失之苟患失之无所不至矣故臣以为陛下有三皇之人无三皇之吏也制策曰俾用才委能靡失其序以事効力各得其长至于考课之方犹迷于去取黜陟之义尚惑于古今未知何帝之法制可遵何代之沿革斯衷臣闻皇王之制殊条共贯虽有改制之名无不相因而立事孔子曰殷因于夏礼所损益可知周因于殷礼所损益可知其或继周者虽百世可知也然则虞帝之三考黜陟周王之六廉察士虽有沿革所取不殊期于不滥而已陛下取人之法甚明考绩之规甚着臣以为犹舟浮于水车转于陆虽百王无易也今丘园已贲英楚云集啓塞之路岂愚臣所能轻云也谨对
　　第二道
　　问朕闻轨物垂训必随【一作体】正于因生开国承家理崇光于敦本故七叶貂珥表金室之荣十纪羽仪峻班门之躅保姓受氏义先于睦亲翼子谋孙事隆于长发朕以塞昧叨奉先灵坠典咸新遗章毕覩思欲甄明谱系澄汰簪裾别淄渑区分士庶至如陈田互出虢郭俱开束晢改汉之宗辅果易晋卿之号巨君之姓曾非驭鹤【王子晋也】之苗元海之家谅非扰龙之族永言纰缪良用怃然子大夫十室推英三冬富学允迪褎然之举宜扬锵尔之词至若北郭南宫本因何义三乌五鹿起自何人公孙之由司马之姓咸加辨析且显指归式副对扬朕将亲览
　　对
　　对臣闻保姓受氏明乎典训或因地以赐姓或因官而命氏或官以代功亦以官族或所居之地因以为氏诸侯之子称为公子公子之子称为公孙公孙之子乃以其王父字为氏后代因之亦以为姓田陈虢郭以声近而遂分辅果束晢以避难而更改王莽以田王为氏元海因汉甥立族骚括分南北之号充宗为五鹿之先应氏著书具表三乌之始司马司徒是曰因官公孙叔孙春秋备载陛下尽六艺之英穷百氏之要淑问扬天地情贯幽显黄竹清歌词穷五际白云髙唱文包万象昔曹门三祖道愧由庚刘氏四叶仁非解愠岂若睿思琼敷同雨露之霑渐【一作渍】神机苕发等曦望之照临起帝典而孤立孕皇坟而独秀臣沐浴淳和叨承至训名闻于圣聴言奏于阙前谨对
　　贤良方正策
　　第一道【后篇题作政理】
　　问欲使吏洁氷霜俗忘贪鄙家给人足礼备乐和庠序交兴农桑竞劝善师期于不阵上将先于伐谋未待干戈遽清【一作净】金庭之祲无劳转运长销玉塞之尘利国安边伫闻良算明言政要朕将亲览
　　对　　　　　　　　　　　吴师道
　　对臣闻栖培塿者不覩嵩泰之干云游泞濚者讵识沧溟之沃日臣蒿莱弱质衡泌鲰生未【一作焉】识广厦之居安知大牢之味不量蕞尔轻纵【一作从】褎然谬达天听兢惶圣问粤惟皇家出震累叶重辉天人归七百之期宗祊聨亿兆之庆太宗以明一察【一作体】道括珠囊而总万方髙宗以通三御宸转金镜而清九服用能肃清天歩夷坦帝途垂莫大之鸿基托非常之元圣伏惟皇太后陛下道超链石化轶扪天被子育之深仁母仪之博爱星阶已正尚虽休而勿休宸极既安犹损之而又损方欲还淳返朴振三古之頺风缉政苍生降四海之昌运防幽滞举贤良黜谗邪进忠谠故得鸿稽【大鸿大稽黄帝相也】接轸和宇宙之阴阳龙武【书防龙朱虎】分曹节风雨之春夏礼乐备举学校如林俗知廉让之风人悦农桑之劝犹复旁求謏议虚伫刍荛既属对敭敢陈庸瞽诚愿察洗帻布衣之士任以台衡擢委金让玉之夫居其令守则俗忘贪鄙吏洁氷霜矣旌好学之流赏力田之伍则家罕贫惰位列文儒矣降通亲之使喻彼枭心发和戎之官收其鸡肋则四夷左袵颠倒来王三【一作二】边元恶讴謡仰化矣自然笼羲驾昊六五帝而四三皇逺肃迩安飞英声而腾茂实谨对
　　此篇问答又载四百九十六卷今削去注异同为一作
　　第二道【后篇题作求贤】
　　问朕闻运海抟扶必借垂天之羽乘流击汰必伫飞云【一作端】之檝是知席萝黄屋握【一作缅】镜紫微诚【一作咸】资献替之功必待弼谐之助所以轩辕抚运遂感大风之祥伊帝乗时遽致秋云之兆朕虽慙古烈而情切上皇未校滋泉之占犹虚傅野之梦欲使岁星入仕风伯来朝河荐萧张之名山降甫申之佐垂衣伫化端拱仰成多士溢于周朝得人过于汉日行何政道可以至斯【一作不知何道可致英才】思闻进善之言以副求贤之防
　　对
　　对臣闻立极膺干之君当宁御坤之主欲臻至道将隆【一作扶】景化莫不旁求俊彦广命英竒凝庶绩以安人绥万邦【一作方】而抚俗是故轩丘膺箓委四监以埀衣丹陵握图举八元而光宅于是齐桓拟之于飞翼殷武兴之以羮梅【一作调羮】克賛人谋寔宣神化陛下功包邃【一作遽】古道逸上皇授受惟明谋谟克序弼辅之任总风力【一作后】于前驱燮理之司列伊周【一作尹】于后乘振鹭翔鸾之客毕凑天阶乘箕降昴之英咸趋日路犹且虑心卜兆托想旁求冀山谷之无遗庶贤良之毕萃俯访愚鲁【一作叟】敢述明敭诚愿发徳音下明诏咨列岳访羣公举尔所知不遗于侧陋知人不易无轻于慎择下僚必録上赏频霑则叶县游龙自九天而下降燕郊骏马赴千金而遥集汉未为得周岂能多尽善尽美于斯为盛谨对此篇问答又载五百二十巻今削去注异同为一作
　　第三道【后篇题作祥瑞】
　　问朕闻明王阐化感人灵之心圣后宣风移动植之性遂使翔龙荐检鸣凤司晨兽解触邪草能指佞仰【一作永】惟前烈何徳而臻此乎朕逖听遂初载钦神化每欲反斯焭薄景彼上皇欲使瑞莲司庖僊蓂月逰四灵于翠苑集五老于荣河致此休征良由政感伫闻啓沃以副虚襟
　　对
　　对臣闻化浃干枢景纬呈其灵贶泽周坤络卉木效其祯祥是以若雾非烟必应文明之后九茎三秀允符光宅之君陛下应期纳箓抚运登皇孝道格于穹仁心光于紫极自临万域辑御羣方灵瑞屡臻休征荐至五蹄仁兽乐君囿而来游六象【一作翼】威禽拂帝梧而萃止岂直银黄玉紫雉白乌丹【一作黄金紫玉白雉丹乌】飜鄗上之二桴【一作双杯】防江间之三脊固亦巡河受检拜洛披图降五老于星躔归四神于云路盛矣美矣巍乎焕乎躏三五以腾徽吞八九而髙视尚且崇谦让之道守冲防之徳抑斯天瑞访此人谋陛下虽不宰【一作徒不幸】其成功微臣亦不知其所谓谨对
　　第四道【后篇题作五运】
　　问朕闻三微递【一作迭】代哲后所以承天五运因循明王由之革命或金水而鳞次应火木以环周或寅子变正天人之统斯辨骊騵改色昏旦之用有殊兹乃涣汗图书昭彰厯数受位【一作乗】出震以迄【一作逦迤】于今莫不母子相承终始交际然而都君土徳飜乃尚青天乙水行宁宜用白深明要防其义何从若以秦氏覇基便有符于紫色则魏人鼎足岂复应【一作纪】于黄星缅镜前修又以【一作为】矛盾张苍之议既颇反于公孙贾之谈复逺乖于刘向子大夫学包羣玉文擅锵金既听南史之篇方伫东堂之问详敷事实靡得浮词商前儒谁【一作却】为折
　　对
　　对臣闻方圆既辟帝王斯建四游将六气交驰五徳与三微递变自摄提着纪出震登皇循木火而相承用骊騵而继作虽复武功文徳揖让干戈御旒扆以髙居握图箓而深视莫不埀天人之统顺寅子【一作丑】之正始终之际何莫由斯暨乎运偶都君时云土徳道钟天乙数叶水行子胜母而尚青母生金而尚【一作亦】白略言其美斯穷奥防至若秦居闰位紫实非正之符魏得中区黄标应星之纪未有【一作为】矛盾允惬随时汉祖承天人多异议张苍言水而黑畤方兴公孙据土而黄龙复应代【疑作逮】二刘之父子推五运之相沿【代二至相沿十二字一作贾傅之言虽逺刘向之论可推也】较彼前谈斯为折衷臣学非博古识昧知新轻陈管穴之窥猥奉天人之问惭惶靡地【一作既】悚越兼深谨对
　　右第三第四道问答并又载五百卷今削去注异同为一作
　　第五道【后篇题作歴代帝王为理】
