<!-- { "loadSidebar": true } -->
　　侠气凌今古，威名动鬼神。
　　一身全赵魏，百战却嬴秦。
　　镇国同坚础，危词似吠狺。
　　英雄无用处，酒色了残春。
　　
　　
　　
　　
　　再说秦庄襄王在位三年，得疾，丞相吕不韦入问疾，因使内侍以缄书密致王后，追述往日之誓，后旧情未断，遂召不韦与之私通，不韦以医药进王，王病一月而薨。不韦扶太子政即位，此时年仅一十三岁，尊庄襄后为太后，封其母弟成峤为长安君。国事皆决于不韦，比于太公，号为尚父，不韦父死，四方诸侯宾客吊者如市，车马填塞道路，视秦王之丧愈加众盛，正是：“权倾中外，威振诸侯。"不在话下。
　　
　　
　　
　　
　　秦王政元年，吕不韦知信陵君退废，始复议用兵。使大将蒙骜同张唐伐赵，攻下晋阳；三年，再遣蒙骜同王龁攻韩，韩使公孙婴拒之。王龁曰：“吾一败于赵，再败于魏，蒙秦王赦而不诛，此行当以死报，"遂帅其私属千人，直犯韩营，龁力战而死，韩兵乱，蒙骜乘之，大败韩师，杀公孙婴，取韩十二城以归。
　　自信陵君废，而赵、魏之好亦绝。赵孝成王使廉颇伐魏，围繁阳，未克，而孝成王薨，太子偃嗣位，是为悼襄王，时廉颇已克繁阳，乘胜进取。而大夫郭开素以谄佞为廉颇所嫉，常因侍宴面叱之。郭开衔怨在心，谮于悼襄王，言：“廉颇已老，不任事，伐魏久而无功。"乃使武襄君乐乘往代廉颇。
　　廉颇怒曰：“吾自事惠文王为将，于今四十余年，未有挫失。乐乘何人，而能代我？"遂勒兵攻乘，乘惧走归国。
　　廉颇遂奔魏，魏王虽尊为客将，疑而不用，廉颇由是遂居大梁。
　　
　　
　　
　　
　　秦王政四年十月，蝗虫从东方来，蔽天，禾稼不收，疫病大作。
　　吕不韦与宾客议令百姓纳粟千石，拜爵一级，后世纳粟之例，自此而起。
　　是年，魏信陵君伤于酒色，得疾而亡。冯谖哭泣过哀亦死，宾客自刭从死者百余人，足见信陵君之能得士矣。
　　明年，魏安釐王亦薨，太子增嗣位，是为景湣王。秦知魏新丧君，又信陵君已死，思报败绩之仇，遣大将蒙骜攻魏，拔酸枣等二十城，置东郡。未几，又拔朝歌，又攻下濮阳，卫元君乃魏王之婿，东走野王，阻山而居，景湣王叹曰：“使信陵君尚在，当不令秦兵纵横至此也。"于是遣使与赵通好。
　　赵悼襄王亦患秦侵伐无已，方欲使人往纠列国，重寻信陵、平原二君‘合纵’之约，忽边吏报道：“今有燕国拜剧辛为大将，领兵十万，来犯北界。"
　　
　　
　　
　　
　　那剧辛原是赵人，先在赵时，原与庞煖有交，后来庞煖仕赵，剧辛投奔燕昭王，昭王用为蓟郡守，及燕王喜被赵将廉颇围困都城，赖将渠讲和而罢，深以为耻。将渠相燕，原出于赵人所命，非燕王之意，虽则助信陵君战秦有功，到底君臣之间未能十分相信。将渠为相岁余，即托病归其印绶，燕王乃召剧辛于蓟，用为相国，共图报赵之事。奈心惮廉颇，不敢动掸。
　　今日廉颇奔魏，庞煖为将，剧辛意颇轻之，乃迎合燕王之意，奏曰：“庞煖庸才，非廉颇之比，况秦兵已拔晋阳，赵人疲敝，乘衅攻之，栗腹之耻可雪也。"燕王大悦曰：”寡人正有此意，相国能为寡人一行乎？"剧辛曰：“臣熟知地利，若蒙见委，定当生擒庞煖，献于大王之前。"燕王大悦，遂使剧辛将兵十万伐赵。赵王闻报，即召庞煖计议，煖曰：”剧辛自恃宿将，必有轻敌之心，今李牧见守代郡，使引军南行，从庆都一路来，以断其后，臣以一军迎战，彼腹背受敌，可成擒矣！“赵王从计而行。
　　
　　
　　
　　
　　却说剧辛渡易水，取路中山，直犯常山地界，兵势甚锐。庞煖帅大军屯于东垣，深沟高垒，以待其来。剧辛曰：“我军深入，若彼坚壁不战，成功无日矣！”问帐下："谁敢挑战？"骁将栗元，乃栗腹之子，欲报父仇，欣然愿往，剧辛曰：“更得一人帮助方可。"末将武阳靖请行，剧辛给锐卒万人，使犯赵师，庞煖使乐乘、乐闲张两翼以待，而亲率军迎战，两下交锋，约二十余合，一声炮响，两翼并进，俱用强弓劲弩乱射燕军，武阳靖中箭而亡，栗元不能抵当，回车便走，庞煖同二将从后掩杀，一万锐卒，折去三千有余。
　　剧辛大怒，急催大军亲自接应，庞煖已自还营去了，剧辛攻垒不能入，乃使人下书，约明日于阵前，单车相见，庞煖允之，两下各自准备。
　　
　　
　　
　　
　　至次日，彼此列成阵势，吩咐："不许施放冷箭！"庞煖先乘单车立于阵前，请剧将军会面。
　　剧辛亦乘单车而出，庞在车中欠身曰：“且喜将军齿发无恙，"剧辛曰：”忆昔别君去赵，不觉距今已四十余年，某已衰老，君亦苍颜，人生如白驹过隙，信然也！“
　　庞煖曰：“将军向以昭王礼士，弃赵奔燕，一时豪杰景附，如云之从龙，风之从虎，今金台草没，无终墓木已拱，苏代、邹衍相继去世，昌国君亦归吾国，燕之气运亦可知矣！老将军年逾六十，孤立于衰王之庭，犹贪恋兵权，持凶器而行危事，欲何为乎？"剧辛曰：”某受燕王三世厚恩，粉骨难报，趁吾余年，欲为国家雪栗腹之耻！"庞煖曰：“栗腹无故攻吾鄗邑，自取丧败，此乃燕之犯赵，非赵之犯燕也！”两下在军前反覆酬答，庞煖忽大呼曰：“有人得剧辛之首者，赏三百金！"剧辛曰：”足下何轻吾太甚，吾岂不能取君之首耶？"庞煖曰：“君命在身，各尽其力可耳！"剧辛大怒，把令旗一麾，栗元便引军杀出，这里乐乘、乐闲双车接战，燕军渐失便宜，剧辛驱军大进，庞煖亦以大军迎之，两下混杀一场，燕军比赵损折更多，天晚各鸣金收兵。
　　
　　
　　
　　
　　剧辛回营，闷闷不悦，欲待回军，又在燕王面前夸了大口，欲待不回，又难取胜，正自踌躇，忽有守营军士报道：“赵国遣人下书，见在辕门之外，未敢擅投。"剧辛命取书到，其书再三缄封甚固，发而观之，略曰：
　　
　　
　　
　　代州守李牧，引军袭督亢，截君之后，君宜速归，不然无及。某以昔日交情，不敢不告。
　　
　　
　　
　　剧辛曰：“庞煖欲摇动我军心耳！纵使李牧兵至，吾何惧哉？"命以书还其使人，来日再决死战。赵使者已去，栗元进曰：”庞煖之言，不可不信，万一李牧果引军袭吾之后，腹背受敌，何以处之？"剧辛笑曰：“吾亦虑及于此，适才所言，稳住军心。汝今密传军令，虚扎营寨，连夜撤回，吾亲自断后，以拒追兵。"栗元领计去了，谁知庞煖探听燕营虚设，同乐乘、乐闲分三路追来。
　　剧辛且战且走，行至龙泉河，探子报道：“前面旌旗塞路，闻说是代郡军马。"剧辛大惊曰：”庞煖果不欺我！"遂不敢北进，引兵东行，欲取阜城，一路奔往辽阳，庞煖追及，大战于胡卢河。剧辛兵败，叹曰：“吾何面目为赵囚乎？"自刎而亡，此燕王喜十三年，秦王政之五年也。，髯翁有诗叹曰：
　　
　　
　　
　　金台应骋气昂昂，共翼昭王复旧疆。
　　昌国功名今在否？独将白首送沙场！
　　
　　
　　
　　栗元被乐闲擒而斩之，获首二万余，余俱奔溃或降，赵兵大胜。庞煖约会李牧一齐征进，取武遂、方城之地，燕王亲诣将渠之门，求其为使，伏罪乞和，庞煖看将渠面情，班师奏凯而回。李牧仍守代郡去讫。赵悼襄王效迎庞煖，劳之曰：“将军武勇若此，廉、蔺犹在赵也！"庞煖曰：”燕人已服，宜及此时‘合纵’列国，并力图秦，方保无虞。"不知‘合纵’事如何？且看下回分解。
　　
　　
　　
　　
　　
　　
　　
　　第一百三回　李国舅争权除黄歇　樊於期传檄讨秦王
　　
　　
　　
　　话说庞煖欲乘败燕之威，‘合纵’列国，为并力图秦之计。除齐附秦外，韩、魏、楚、燕各出锐师，多者四五万，少亦二三万，共推春申君黄歇为上将。歇集诸将议曰：“伐秦之师屡出，皆以函谷关为事，秦人设守甚严，未能得志，即我兵亦素知仰攻之难，咸有畏缩之心，若取道蒲坂，由华州而西，径袭渭南，因窥潼关，《兵法》所谓‘出其不意’也！"诸将皆曰：”然。"遂分兵五路，俱出蒲关，望骊山一路进发，直攻渭南。不克，围之。
　　
　　
　　
　　
　　秦丞相吕不韦使将军蒙骜、王翦、桓齿奇、李信，内史腾各将兵五万人，五枝军兵，分应五国。不韦自为大将，兼统其军，离潼关五十里分为五屯，如列星之状。王翦言于不韦曰：“以五国悉锐，攻一城而不克，其无能可知矣！三晋近秦，习与秦战；而楚在南方，其来独远，且自张仪亡后，三十余年不相攻伐，诚选五营之锐，合以攻楚，楚必不支。楚之一军破，余四军将望风而溃矣。"不韦以为然，于是使五屯设垒建帜如常，暗地各抽精兵一万，约以四鼓齐起，往袭楚寨。
　　
　　
　　
　　
　　时李信以粮草稽迟，欲斩督粮牙将甘回，众将告求得免，但鞭背百余。甘回挟恨，夜奔楚军，以王翦之计告之，春申君大惊，欲驰报各营，恐其不及，遂即时传令，拔寨俱起，夜驰五十余里，方敢缓缓而行，比及秦兵到时，楚寨已撤矣，王翦曰：“楚兵先遁，必有泄吾谋者，计虽不成，然兵已至此，不可空回。"遂往袭赵寨，壁垒坚固，攻不能入。
　　庞煖仗剑立于军门，有敢擅动者即斩，秦兵乱了一夜，至天明，燕、韩、魏俱合兵来救，蒙骜等方才收兵。庞煖怪楚兵不至，使人探之，知其先撤。叹曰：“‘合纵’之事，今后休矣！"诸将皆请班师，于是韩、魏之兵先回本国。
　　庞煖怒齐独附秦，挟燕兵伐之，取饶安一城而返。
　　
　　
　　
　　
　　再说春申君奔回郢城，四国各遣人来问曰：“楚为纵长，奈何不告而先回，敢请其故？"考烈王责让黄歇，歇惭惧不容。时有魏人朱英客于春申君之门，知楚方畏秦，乃说春申君曰：”人皆以楚强国，及君而弱，英独谓不然。先君之时，秦去楚甚远，西隔巴蜀，南隔两周，而韩、魏又眈眈乎拟其后，是以三十年无秦患，此非楚之强，其势然也。今两周已并于秦，而秦方修怨于魏，魏旦暮亡，则陈、许为通道，恐秦、楚之争，从此方始。君之责让，正未已也。何不劝楚王东徙寿春，去秦较远，绝长淮以自固，可以少安。"黄歇然其谋，言于考烈王，乃择日迁都。
　　按楚先都郢，后迁于鄀，复迁于陈，今又迁于寿春，凡四迁矣。史臣有诗云：
　　
　　
　　
　　周为东迁王气歇，楚因屡徙霸图空。
　　从来避敌为延敌，莫把迁岐托古公。
　　
　　
　　
　　
