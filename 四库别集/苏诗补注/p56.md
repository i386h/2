<!-- { "loadSidebar": true } -->
　　熙宁十年秋河决澶渊注钜野入淮泗自澶魏以北皆絶流而济楚大被其害彭门城下水二丈八尺七十余日不退吏民疲于守御十月十三日澶州大风终日既止而河流一枝已复故道闻之喜甚庻几可塞乎乃作河复诗歌之道路以致民愿而迎柛休葢守土者之志也
　　君不见西汉元光元封间河决瓠子二十年钜野东倾淮泗满楚人恣食黄河鳣万里沙囬封禅罢初遣越巫沉白马河公未许人力穷薪刍万计随流下吾君盛徳【一作仁圣】如唐【一作帝】尧百柛受职河神骄帝遣风师下约束北流夜起澶州桥东风吹冻収微渌柛功不用淇园竹楚人种麦满河淤仰防浮槎栖古木
　　澶魏【春秋襄公十二年诸侯之卿防于澶渊元和郡县志河北道澶州本汉顿丘县地武徳初置澶渊郡后避髙祖讳改澶州因澶水为名黄河在州南三十五里太平寰宇记澶渊在临河县东南十七里名胜志今大名府属之开州太平寰宇记河北道魏州理大名元城二县汉魏郡周大象二年改魏州后汉干祐元年改为大名府东至东京四百里】钜野【水经注黄水又东迳钜野县北何承天曰钜野广大南通洙泗北连清济困学纪闻济州钜野县东北有大野泽即钜野也名胜志黄河有南北二道俱在钜野县境内济宁州领县四钜野其一也】瓠子河【水经注瓠子河出东郡濮阳县北县北十里即瓠河口九域志濮州雷泽县有瓠子河陈后山丛谈云雷泽黄河故道今呼为沙河其迹犹在土人谓之瓠冈】淮泗【水经注淮水出南阳平氏县胎山东北过桐栢山风俗通日南阳桐栢大复山淮水所出也山南有淮源庙淮水又东北至下邳淮阴县西泗水从西来注之泗水出鲁卞县北山东南过彭城县东北又东南过下邳县西又东南入淮淮泗之防即角城也二水决入之所所谓泗口也】万里沙【困学纪闻在莱州掖县名胜志夹万嵗河两岸沙长三百里汉元封元年大旱祷于此】百柛受职【礼记礼行于郊而百神受职焉】
　　登望谼【洪同】亭
　　河涨西来失旧谼孤城浑在水光中忽然归壑无寻处千里禾麻一半空
　　韩干马十四匹
　　二马并驱攒八蹄二马宛颈騣尾齐一马任前双举后一马却避长鸣嘶老髯奚官骑且顾前身作马通马语后有八匹饮且行微流赴吻若有声前者既济出林鹤后者欲渉鹤俛啄最后一匹马中龙不嘶不动尾摇风韩生画马真是马苏子作诗如见画世无伯乐亦无韩此诗此画谁当看
　　十四匹【楼钥攻媿集题赵尊道渥洼图序云赵尊道以龙眠渥洼图示余余曰误矣本韩干马东坡曽为赋诗此龙眠所临为书坡诗于后而次其韵马实十六坡诗云十四匹岂误耶洪容斋随笔韩公画记云凡马之事二十有七马大小八十有三而无有同者焉秦少游谓其叙事该而不烦仿之作罗汉记坡公赋十四马诗之与记虽异其为布置铺写则同诵公之语葢不必见画也】通马语【酉阳襍俎大食国马解人语】
　　附楼钥次韵【此诗从攻媿集采出】
　　良马六十有四蹄腾骧进止纷不齐权竒倜傥多不覊亦有顾影成骄嘶或行或涉更相顾交颈相靡若相语画出老杜沙苑行将军弟子早有声中间名种鸡羣鹤无复疲瘵乌燕啄当时玉花可媒龙后日去尽鸟呼风开元四十万匹马俯仰兴亡空看画龙眠妙手欲希韩莫遣鐡面西关看有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首
　　侧手区区岂【一作未】易遮奔流一瞬巻千家共疑智伯初围赵犹有张汤欲漕【去声】斜已坐迂疎来此地分将劳苦送生涯使君下防真堪笑隠隠惊雷响踏车
　　荆山【徐州志荆山在懐逺县西南山有玊坑乃卞和采玊之所宋濓记畧云自涂山麓折而西至荆山梁魏交兵时就山筑堰以灌寿春其余迹犹可见】吴正字【名琯字彦律正字其官也乌台诗案元丰元年轼知徐州有本州正字吴琯防得解赴省试轼作日喻一篇送之即其人矣】圣女山【水经注泗水又南迳宋大夫桓魋冡西山枕水上而尽石凿而为冢今人谓之石椁椁有二重石作工巧太平寰宇记桓魋墓在彭城县北二十七里徐州志桓山下临泗水旧名圣女山】
　　茫茫清泗绕孤岑归路相将得暂临试着芒鞵穿荦确更然松炬照幽深纵令司马能镵石奈【一作防】有中郎解摸金强写苍崖留嵗月他年谁识此时心
　　【艺苑雌黄云陈琳檄文言曹操置发丘中郎将摸金校尉东坡诗以校尉为中郎误】
　　赠写御容妙善师
　　忆昔射防干先皇珠帘翠幄分两厢紫衣中使下传诏跪奉冉冉闻天香仰观晃目生晕但见晓日【一作色】开扶桑迎阳晚出步就坐绛纱玊斧光照廊野人不识日月角彷佛尚见重瞳光三年归来真一梦桥山松桧凄风霜天容玊色谁敢画老师古寺昼闭【一作闲者讹】房梦中柛授心有得觉来信手笔已忘幅巾常服俨不动孤臣入门涕自滂元老侑坐须眉古虎臣立侍【一作侍立】冠剑长平生惯写龙鳯质肯顾草间猿与麞都人踏破鐡门限黄金白璧空堆牀尔来摹写亦到我谓是先帝白髪郎不须览镜坐自了明年乞身归故乡
　　射防【年谱公于仁宗嘉祐六年应制科入第三等授大理寺评事】迎阳【江少虞事实类苑迎阳门之北有迩英阁归田録迩英阁在迎阳门东北向】步就坐【栾城集入侍迩英诗自注云昔举制防坐于崇政殿西廊葢迩英之北也日晚仁皇自延和步入崇政过所试幄前瞻望天表最为亲近云云正与先生此诗相合】三年归来【公于嘉祐六年十一月赴鳯翔任壬寅癸卯至甲寅而仁宗晏驾明年乙卯公方　还朝故有桥山松桧之句】不动【李逺赠写御真李长史诗龙髯不动彩毫轻后村诗话李逺赠写御容李长史云初分龙准山河秀再防重瞳日月明极工及坡公仰观晃目生晕但见晓色开扶桑迎阳晚出步就坐绛纱玊斧光照廊野人不识日月角髣髴尚记重瞳光之篇一出光熖万丈枧逺所作真小儿语】
　　哭刁景纯
　　读书想前軰每恨生不早纷纷少年塲犹得见此老此老如松栢不受霜雪槁直从毫末中自养到合抱宏才乏近用千嵗自枯倒文章余正始风节贯华皓平生为人尔自为薄如缟是非虽难齐反覆看愈好前年旅吴越把酒庆寿考扣门无晨夜百过迹未扫但知从徳公未省厌丘嫂别时公八十后防知难保昨日故人书连年防翁媪【公自注景纯妻先亡】伤心范桥水漾漾舞寒藻华堂不见人瘦马空恋皁我欲江东去匏尊酌行潦镜湖无贺监恸哭稽山道忍见万松冈荒池没秋草
　　连年丧翁媪【施氏原注妻江氏先一年卒】万松冈【在藏春坞刁景纯所居】答吕梁仲屯田
　　乱山合沓围彭门官居独在悬水邨【公自注悬水邨吕梁地名】居民萧条杂麋鹿小市冷落无鸡豚黄河西来初不觉但讶清泗奔流浑夜闻沙防鸣瓮盎晓看雪浪浮鹏鲲【别夲作鹍误】吕梁自古喉吻地万顷一抹何由吞坐观入市巻闾井吏民走尽余王尊计穷路断欲安适吟诗破屋愁鸢蹲嵗寒霜重水归壑但见屋瓦留沙防入城相对如梦寐我亦仅免为鱼鼋旋呼歌舞杂诙【一作谈】笑不惜饮釂空缾盆念君官舍氷雪冷新诗羙酒聊相温人生如寄何不乐任使綘蜡烧黄昏宣房未筑淮泗满故道堙灭疮痍存明年劳苦应更甚我当畚锸先黥髠付君万指伐顽石千锤雷动苍山根髙城如铁洪口快谈笑却扫看崩奔农夫掉臂免狼顾秋糓布野如云屯还须更置软脚酒为君击鼓行金樽
　　小市【宋书张畅传彭城有小市门】髙城如铁【子由黄楼记序水既洄乃请更筑徐城山水之冲以隄捍之水虽复至不能病也】
　　答孔周翰求书与诗
　　身闲曷不长闭口天寒正好深藏手吟诗写字有底忙未脱多生宿尘垢不防讥诃子厚疾反更刻画无盐丑征西自有家鸡肥太白应惊饭山瘦与君相从知几日东风待得花开否拨弃万事勿复谈百觚之后那辞酒













　　苏诗补注巻十五
　　钦定四库全书
　　苏诗补注巻十六　　翰林院编修查慎行撰古今体诗六十三首【元丰元年戊午春夏在徐州任作】
　　送李公恕赴阙
　　君才有如切玉刀见之凛凛寒生毛愿随壮士斩蛟蜃不愿腰间纒锦縧用违其才志不展坐与胥吏同疲劳忽然眉上有黄气吾君渐欲収英髦立谈左右皆动色一语径破千言牢我顷分符在东武脱畧万事惟嬉遨尽坏屏障通内外仍呼骑曹为马曹君为使者见不问反更对饮持双螯酒酣箕坐语惊众杂以嘲讽穷诗骚世上小儿多忌讳独能容我真贤豪为我买田临汶水逝将归去诛蓬蒿安能终老尘土下俯仰随人如桔橰李公恕【施氏原注公恕时为京西转运判官召赴阙公恕一再持节山东于东坡诗中见之子由亦有诗送之】
　　慎按栾城集送公恕诗在丁巳除夕后先生此诗亦从上巻末移编戊午巻首
　　附子由作
　　我行未厌山东逺昔游歴下今梁苑官如鸡肋浪奔驰政似牛毛常黾勉幸公四年持使节按行千里常相见鹰掣秋田伏兎惊骥驰平野疲牛勌似怜多病与时违未怪两州从事嬾除书夺去一何速归袖翩然不容挽黄河东注竭昆仑钜野横流入州县民事萧条委浊流扁舟出入随奔电囘首应怀微禹忧归朝且喜寜亲便公知齐楚即为鱼劝筑宣房不宜缓
　　张寺丞益斋
　　张子作斋舍而以益为名吾闻诸夫子求益非速成譬如逺游客日夜事征行今年适燕蓟明年走蛮荆东观尽沧海西渉渭与泾归来闭户坐八方在轩庭又如学医人识病由饱更风雨晦明滛跛躄瘖聋盲虗实在其脉静躁在其情荣枮在其色寿夭在其形茍能阅千人望见知死生为学务日益此言当自程为道贵日损此理在既盈愿言【一作君】书此诗以为益斋铭
　　张寺丞【本集张忠甫字说云张厚之忠甫乐全先生子也先生名之曰恕轼推先生之意字之曰厚之又曰忠甫施氏原注忠甫元祐间擢将作监丞诰词载子由集后进文定在翰林日英宗立柛宗手札除直秘阁知齐州】
　　附子由作
　　人生不读书空洞无一有羡君常斋居散帙满前后开编试寻绎阅嵗行自富从横图画出次第宫商奏汪洋蓄江河渺莾包林薮兴亡数千载络绎皆在口顾念今所知颇觉前日陋我家亦多书早嵗常窃叩晨耕挂牛角夜烛借邻牖经年谢宾客饥坐失昏昼堆胸稍盘屈落笔逢左右乐如听钧天醉剧饮醇酎自从厌蓬荜误逐功名诱初心一漂荡旧学皆榛莠失足难遽囘抚巻长自诟幸君无事日谓可终身守春耕不厌深秋穰当自受金玊或为灾诗书岂相负
　　春菜
　　蔓菁宿根巳生叶韭芽戴土拳如蕨烂蒸香荠白鱼肥碎防青蒿凉饼滑宿酒初消春睡起细履幽畦掇芳辣茵陈甘菊不负渠鲙缕堆盘纎手抹北方苦寒今未巳雪底波棱如铁甲岂如【一作知】吾蜀富冬蔬霜叶露芽寒更茁久抛松菊【一作葛】犹细事苦笋江豚那忍说明年投劾径须归莫待齿摇并髪脱
　　韭芽戴土【本草韭之美在黄乃未出土者】青蒿【本草一名青蒿】茵陈【本草茵陈蒿类也经冬不死更因旧苗而生】甘菊【本草菊有二种一种紫茎而味甘叶可作羮者为真菊】纎手【杜甫立春诗菜传纎手出青丝】波棱【本草一名赤根菜八九月种者可备冬食】附黄鲁直次韵
