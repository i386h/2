<!-- { "loadSidebar": true } -->
　　惟情性之至好欢莫伟乎夫妇受精灵之造化固神明之所使事深防以妙实人伦之所始考邃初【往古也】之原本览阴阳之纲纪乾坤和其刚柔【干刚坤柔有夫妇配合之义】艮兑感其脢腓【艮少男兑少女感应而为咸圣人列于下篇之首以象夫妇咸其脢咸其腓皆爻词】葛覃恐其失时【毛诗葛覃言女功之事恐失时岂齐鲁诗耶】摽梅求其庶士【诗摽有梅男女及时也其三章曰求我庶士迨其谓之】唯休和之盛代【休音煦休和犹醇和也】男女徳乎年齿【古者男二十至三十女十有五至二十谓之盛年嫁娶之时也】婚姻协而莫违播欣欣之繁祉【谓室家廸宜子孙昌茂风俗淳厚】良辰既至【卜日用辰】昏礼已举二族崇饰威仪有序嘉賔僚党祁祁云聚车服照路骖騑如举【骖騑车旁两马也如举言均齐】既臻门屏结轨下车【亲迎仪壻入奠鴈姆奉女出登车至其家俟妇下车揖之导以入轨车辙也】阿傅【传姆也】御坚鴈行蹉跎丽女盛饰如春华【后阙】
　　琴赋【琴操曰昔伏牺氏作琴以修身理性反天真也此赋首尾俱有阙文】
　　清声发兮五音举韵宫商兮动徴羽曲引兴兮繁抚然后哀声既发秘弄乃开【琴调有曲有引有弄今所传如明妃引蔡氏五弄】左手抑扬右手徘徊扺掌反复抑按藏摧于是繁既抑雅韵乃扬仲尼思归【夫子将之晋及河闻鸣犊窦犫之见杀也囘舆而旋作陬山操其词曰复我旧庐从吾所好其乐只且见孔丛子】鹿鸣三章【礼记宵雅肄三谓鹿鸣而下三章蔡邕琴操曰鹿鸣周大臣之所作也】梁甫悲吟【古乐府有太山梁父吟盖丧葬之词】周公越裳【周公辅成王越裳氏重译来贡】青雀西飞【青雀西王母之使青鸾也琴操有离鸾】别鹤东翔【商陵牧子娶妻五年无子父兄欲为改娶牧子援琴鼓之叹别鹤以舒其愤闷】饮马长城【古乐府有饮马长城窟行】楚曲明光【琴谱有楚王操有楚明光曲八者琴操曲名也】走兽率舞【书搏拊琴瑟以咏百兽率舞】飞鸟下翔【师旷为晋平公鼔琴有鹤二八翔舞】感激歌一低一昂
　　胡栗赋【邕自序云人有折蔡氏祠前栗者故作斯赋】
　　树遐方之嘉木兮【树种也言此木元非中国植物来自胡也】于灵宇之前庭通二门以征行兮夹堦除而列生弥霜雪之不雕兮当春夏而滋荣因本心以诞节兮凝育檗之緑英形猗猗以艶茂兮似翠玉之清明何根茎之丰羙兮将蕃炽以悠长适祸贼之灾人兮嗟夭折以摧伤
　　述行赋
　　余有行于京洛【汉之东都河南尹也】遘雨之经时途迍邅其蹇连潦污滞而为灾聊虑以存古宣幽情而属词行游目以南望覧太室之威灵【山海经嵩高为太室山】顾大河于北垠覩洛汭之始并【禹贡注洛汭洛入河处河南巩县东】率陵阿以登降赴偃师而精勤壮田横之奉首义二士之夹坟【西汉田儋传髙帝召田横横与其客二人乘传诣洛阳至尸乡廐置自刭令客奉其头驰奏高帝以王礼葬横既葬二客穿其堟旁皆自刭从之后汉郡国志河南偃师县有尸乡春秋时曰尸氏注田横自杀处】
　　魏文帝
　　浮淮赋【序见王粲浮淮赋前】
　　泝淮水而南迈兮泛洪涛之湟波仰岩冈之崇阻兮经东山之曲阿浮飞舟之万艘兮建干将之铦戈【干将吴之良冶能铸劔故后人名寳剑为干将】杨云旗之缤纷兮聆榜人之讙哗【榜必猛反船人也月令命榜人】乃撞金钟爰伐雷皷白旄冲天黄钺扈扈【左伏黄钺右秉白旄以麾钺以诛伐饰之以金旄以进退军中色尚白】武将奋发骁骑赫怒于是惊风泛涌波骇众帆张羣櫂起争先逐进莫适相待
　　王粲
　　大暑赋
　　惟林钟之季月【季夏月建未律中林钟】重阳积而上升【夏至一阴生大暑六月中气一阴并进故羣阳上升】喜润土之溽暑【大暑后五日土润溽暑】扇温风而至兴【六月节温风至】兽狼望以倚喘鸟垂翼而弗翔逺昆吾之中景【郑语注柷融之孙封于昆吾祝融炎帝之佐】天地翕其同光征夫瘼于原野处者困于门堂患衽席之焚灼譬烘燎之在床起屏营而东西欲避之而无方仰庭槐而啸风风既至而如汤气呼吸以怯短汗雨下而霑裳于是帝后顺时幸九之阴冈托甘泉之清野御华殿于林光【三辅黄图咸阳在九山南始皇营宫殿北至九甘泉南至鄠杜离宫别舘相望汉武増广之有高光官林光官】潜广室之防宇激寒流于下堂重屋百层垂荫千庑九闼洞开周帷高举坚氷常奠寒馔代叙【阙】
　　曹植【曹操之次子后封陈王谥思】
　　述行赋
　　寻曲路之南隅观秦政之骊坟【始皇名政葬于骊山】哀黔首之罹毒酷始皇之为君濯余身于秦井【温泉也】律汤液之若焚刘桢【字公干为魏司空军谋祭酒掾属】
　　大暑赋
　　其为暑也羲和驾发扶木【羲和日御也日出于扶桑一曰若木】太阳为舆达炎烛威灵参垂步朱毂【南方赤帝曰灵威仰】赫赫炎炎烈烈晖晖若炽燎之附体又温泉而沈肌兽喘气于景鸟戢翼于高危农畯捉鐏而去畴【鐏在困反农器铁首】织女释杼而下机温风至而増热【张衡思赋温风翕其増热】歊悒慴而无依披襟领而长啸冀防风之来思
　　应玚【字徳琏曹公辟丞相掾后为五官将文学有文名与鲁国孔融广陵陈琳山阳王粲北海徐干陈留阮瑀东华刘桢谓之建安七子】
　　灵河赋【河源出昆仑上与天汉相通故曰灵河】
　　咨灵川之遐源兮于昆仑之神丘陵増城之阴隅兮赖后土之潜流冲积石之重险兮披山麓之溢浮蹶龙黄而南迈兮纡鸿体而因流【河源自昆仑东汪蒲昌海潜行地下南出于积石禹贡导河积石至于龙门防郭璞云发源高处激凑故水色白潜流地中受渠众多浑浊故水色黄西北人谓水为龙蹶俱衞反毛氏诗注厥动也】涉津洛【一作路】之阪【一作峻】泉播九道乎中州【禹贡又北播为九河注北分为九河以杀其溢在兖州界】汾澒涌而腾骛兮恒亹亹而徂征肇乘高而迅逝兮阳侯沛而震惊【阳侯波神】有汉中叶兮金隄隤而瓠子倾兴万乘而亲务兮董羣后而来营下淇园之丰篠兮投璧玊而沈星【史记文帝时河决金隄武帝元光中河决瓠子于是天子临决河沈白马玉璧令羣臣从官自将军以下皆负薪填决河取淇园之竹以为犍】若夫长杉峻槚茂栝芬橿扶防灌列【灌音贯木丛生也诗黄鸟于飞集于灌木】暎水荫防隆条动而畅清风白日显而曜殊光【言筑隄已成水患旋息树众木于隄上以固护】
　　傅毅【一本作崔骃】
　　东廵颂【汉光武中兴三叶至章帝按本纪建初八年冬十二月东廵狩又元和二年二月幸太山柴告岱宗】
　　伊汉中兴三叶于皇维烈允廸厥伦纉王命汉兴矩坤度以范物规干则以陶钧于是考上帝以质中惣列宿于北辰开太防敞禁庭延儒林以谘询岱岳之事于时典司耆耇载华抱实徴【一本作】尔而造曰盛乎大汉既重雍而袭熈代増其徳唯斯岳礼久而不修此神人之所庆幸海内之所想思颂有乔山之征【周颂时迈廵守告祭柴望也其诗曰怀柔百神及河乔岳又般之诗曰陟其高山堕山乔岳】典有徂岳之廵【舜典嵗二月东廵守至于岱宗】时迈其邦【周颂时迈其邦昊天其子之】人斯攸勤不亦宜哉乃命太仆驯六辔【一本作驺】闲路马戒师徒于是乘舆登天灵之威路驾太一之象车升九龙之华旗建扫霓之旌旄裒胡耉之元老聘东作之上游赏孝行之畯农蔡邕【一本作班固】
　　东廵颂
　　窃见廵狩岱宗柴望山虞宗祀明堂上稽帝尧中述世宗遵奉光武礼仪备具动自圣心是以神明屡应休徴乃降不胜狂简之情谨上岱宗颂一篇曰若稽古在汉廸哲聿修厥徳宪章丕烈翿六龙较五路齐百僚陶素质命南重以司厯厥中月之六辰备天官之列衞盛舆服而东廵【后阙】
　　南廵颂
　　惟汉再受命爰叶一十协景和则天经郊高宗光六幽通神明既禘祖于西郊又将祫于南庭是时圣上运天官之法驾建日月之旃旌
　　九惟文【惟思也此文乃九惟之一后当有阙文否则以贫为病不思所以处之徒见殒获亦非作文之法】
　　八惟困乏忧心殷殷天之生我星宿值贫【如禄命书所推】六极之厄【洪范六极四曰贫】独我斯勤居处浮漂无以自任冬曰栗栗上下同云无衣无褐何以自温六月徂暑炎赫来臻无絺无绤何以蔽身无饷而饱永离懽欣





　　古文苑卷二十一
