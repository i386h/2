<!-- { "loadSidebar": true } -->
　　讲慎终追逺章毕奏云在人主则为继志述事之孝近闻玉音俞讲臣之请将追配寜考于明堂此其事也上曰所当追配奏云臣因是兴念成就君徳责成讲筵敢忌狂僭敬诵寜考三十年中外寜谧之治乞赐取法充广而力行之上曰如何奏云寜考有敬仁勤俭四徳终始如一贯彻天地上曰寜考是敬仁勤俭当知取法奏云陛下既知追配又知取法必真体实践以充其四徳之全如敬则无时无处罔敢慢易则为真敬如仁是根于陛下之天性然每于举措间或稍有害于仁处欲乞反观内省克已复礼满腔恻隐流动及物则为至仁如勤当如尧舜之无怠无荒兢业万几以至无教逸欲等戒皆当充之以忧勤之常如俭则必法大禹之卑宫室菲饮食恶衣服克俭于家而凡百日用必简寡朴实勿妄费勿滥予随事谨节而后俭徳为益充如此则于寜考之四徳増光而尽羙如此则追配之典名实俱称臣何人叨尘劝讲日夜措心积虑惟欲随所读诵凡可以为陛下圣德广充者不敢讳避而不之告惟陛下赦臣之狂僭上曰卿此意甚善甚善宣赐茶后上问外间之事奏云臣无他所闻但是雨未沾足将恐田功壊于垂成上问内郡与外郡相去如何奏云外郡合一道所收不如浙一州之稔谚言苏湖熟天下足臣用是乞陛下益持闵雨初心之敬不患不感应通洽上曰朕甚闵雨何事当行奏云若应天以实如审刑寛租固已行之然念二三大臣忧邉思职勤劳王家如国计之经理有绪人物之剂量惟均但闻中外颇以人才乏使为虑如振淹防滞审而用之其已用者因名责实退黜贪暴使台諌监司广耳目严按察便是应以实此事乞诏二三大臣推行之然至于积忱召和必湏陛下忧勤有常则何事不济臣所谓忧勤者非谓以恼懐为忧以疲精为勤但忧先于事然后无忧每事精勤自无废事如此则举动无悔吝无悔吝便无忧虑文武终于逸乐者非他有乐也无忧虑无患难圣心凝然逸乐在其中矣上曰无忧虑则无患难此意是又奏云近日待罪殿庐读奏有一巻云天地间事皆臣下相先赞助独忧勤一事非陛下自勇为之以率臣工则不可此意甚可取因敢以告上曰説得极是极是
　　月日进讲
　　早讲侍读奏李泌言一相处读后奏云云上曰宰相无所不统全要恊心读李泌救太子处奏云云上曰天下事即是家事全要有人正救赐茶后上曰邉事如何侍读奏前日李曽伯所奏云云上曰年年被他苦闻今年头势颇甚如何侍读奏云云上曰是如此侍读奏云云上因问赵葵来期奏云云侍读又奏孟之纪閤职事云云上曰昨来已尝出命今有此阙否侍读奏云今日正是上当求下之时臣昨见之纪来相见其人亦自可用上曰却当与丞相商量但恐此等又有援例者侍读奏云向来有朱扬祖发举后召试例某同奏云尝听其语言颇不碌碌若加旌别之亦是鼓舞邉将之事上曰是如此若果有此例当与大臣商畧行之又同奏云人主用人只要当其材此系鼓舞防权似不必以例为拘但得御笔判防后不为例他人何敢援以为例上曰是湏要説后不为例侍读又奏日来稍缺雨乞精加祈祷并邉事保禳上曰果是缺雨今正是布种时便当祈祷邉事并湏保禳奏云圣念及此自当随祷輙应
　　二月十一日进讲
　　侍读退某进前奏臣叨恩过分每懐忧爱兹有冒犯天听之奏上曰何如奏云每侍缉熈见陛下常以邉事为念此真得思患豫防之意臣窃谓此邉之将帅责也常常要戒饰将帅相时饰备必明间谍必严捍御示之以信赏必罚之令大槩要内外相照应此是臣下之责也在陛下固不可不虑然亦不可过为之虑以今年比去年皆是二月间动不过争数日尔上曰去年亦是二月间今年只是多得四五日奏云且如去年亦是二月间邉人来侵掠后来扰扰直至五六月亦间防师亦颇费用且水路不通粮道皆絶其时视聼壅于上闻不甚欲陛下知之今圣防英明上下之情毕逹上曰所喜者上下之情通逹奏云凡有小警陛下必知之又喜夀城颇有余粮但欲谨固城守勿使冲突上曰去嵗是如此今闻有余粮全要保固城守奏云臣愚以为继此岂无邉人侵掠之报陛下当压之以镇静勿过为忧惟日严饰备御信赏必罚以令将帅上曰是是奏云臣之惓惓忧爱惟愿陛下蚤夜以金玉圣躬祈天永命为事常要圣心与天为一每事必自有感动若御备只要得人今最先者莫若严行催趣赵葵之来彼谙邉间情伪缓急自可倚仗且不必徒过于忧上曰是是当趣召其来
　　三月十九日进讲
　　侍读奏陆贽论驭将处言将之可用者必难驭将之易驭者未必可用上曰此要驭得其道尔侍读又奏云此是就将上说如此若求诸三代自有様子如文武治内外见于天保采薇之诸诗云云又如周宣王内修外攘当时命将云云任贤使能卒成中兴之治者皆是好様子此又是政事内治上説不专在驭上而已上曰凡朝廷措置得宜处必自有以服将帅士卒之心侍读奏陆贽论财计及裴延龄处奏云生财有大道易系论财必以仁对言何以守位曰仁何以聚人曰财上随应声曰天地之大德曰生圣人之大寳曰位侍读奏曰此是言圣人生财之道也大学言财必以徳对曰徳者本也财者末也曰仁曰徳是圣人感通天地之大本直是徳能召和故年谷丰登极而至于庶草蕃芜云云上曰徳和则天地之和应凡物皆成侍读又奏若非修徳召和则云云上曰卿之此言极是赐茶后上问边头小防侍读奏云云上问赵葵来期侍读奏云云上曰兵机自当专委之上顾盼某接奏云赵葵毕竟乆在邉间与将帅士卒颇相谙若阃外之事专留其人于庙朝以备咨访臣知其家世忠实可托上曰是如此侍读奏云云上曰朕知卿之忠又奏云臣无他惟知一心以事陛下蚤夜勉竭以赞助二揆及时办事尔外无他心上曰卿实无他侍读又奏云臣忧思国事常苦多病又度时不容不亟引去欲乞陛下畀小垒以便休养计上曰何为如此説正欲卿在此勉赞国事不消如此説上又顾盼问如何某奏云希以对越为心凡事有当责任虽昼夜疲神可以上报圣君下赞大臣者不惮劳瘁若希去留实闗国事之重轻惟陛下察其心而勉留之上曰是自当如此不必説去侍读又奏云云上曰不可朕甚知卿之忠实无他某讲春秋螟处奏云圣人作春秋示万世以遇灾知惧之道虽一螟之害苖必谨书之其视王安石所谓不必论奏灾异者岂不为人主玩法之失陛下圣明超于古昔徃嵗声安石之罪在天变不足畏之言可谓知畏天矣凡前后天心之仁爱陛下者陛下戒慎恐惧应天以徳当屡有感格之效上曰朕畏天威恐惧修省不敢不勉奏云此是言致灾之变而及此若春秋所以书呉楚之事臣尝屡奏矣陛下虚心无我不讳苦口每每访问凢邉境小警陛下必忧形玉色臣无能为役上则劝陛下修徳以应天下则劝陛下修徳以来逺人孟子曰入则无法家拂士出则无敌国外患者国恒亡盖法家拂士随事苦口以切諌多是撄拂人主之心然能救过于未然消患于无形人主明足以知之故以法家拂士为至寳上曰有天下者是不可一日无法家拂士奏云陛下髙明审察此意然能受尽言必当尽见诸行事上曰是奏云至如出则无敌国外患国恒亡者以见自古有王国则有分土人主抚万方而莅中国其位曰大寳其贵则无伦无敌孟子特虑出无外患则矫侈易生玩忽随之非所以保天下也诗曰他山之石可以攻玉上曰所谓外患不足虑法家拂士不可无实頼卿等规益又奏云陛下心与天通方春缺雨勤心精祷甘雨随降此足以见陛下积诚感动之实上曰且喜得雨闻邉方亦得此雨却济事朕夙夜畏天之威不敢不勉又奏云近日邉头间小防亦足以少寛陛下忧顾上曰近得小防未知此去如何奏云然不可不戒饬将帅常常饰备不可以小防而喜臣前日恳恻告于二相乞因遣人锡赉将士选择忠实勇果之士作一名色委任于淮专令采探敌情之叵测或恐缓急不以实闻则专令其五日一次遣报来湏是令邉卒精宻间谍欲得其真实有警无警之报庶几有无皆不敢欺也上曰极是极是奏云陛下临朝与大臣言之上曰当与之言
　　五月初四日进讲
