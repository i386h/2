<!-- { "loadSidebar": true } -->
　　其一，朋党雷同，私议沸腾，宜抑杜浮竞，莫使能植。其二，今天下分崩，丧乱殄瘁，虽道隆中兴，而户口凋寡，近方汉时，不当一郡之民，民户既少，则势不多，而当必同古制，百官备职，实非大义随时之宜，且设官以理务，务寡则官省，官省以国治，则职显而人清，故光武初兴，多所并省，诸葛亮相蜀，简才并官，此皆达治之成规，今日之所先也，宜从权制，并官省职，令久于其事。愚谓门下三省，秘书著作，通可灭半，古以九卿综事，不专尚书，故重九棘也，今事归内台，则九卿为虚设之位，唯太常廷尉，职不可阙，其诸员外散官，及军府参佐，职无所掌者，皆并于尚书，若车驾郊庙藉田之属，凡诸大事，于礼宜置者，临事权兼，事讫则罢，职既并则官少而才精，职理则无害民而治道康矣。（《案其二已下，晋书仅载四语云今户口凋寡不当汉之一郡，宜并官省职令久于其事。今据御览补录》）其三，机务不可停废，常行文案宜为限日。其四，宜明长幼之礼，奖忠公之吏。其五，褒贬赏罚，宜允其实。其六，宜述遵前典，敦明学业。其七，宜选建史官，以成晋书。（《晋书·桓温传》，又《御览》二百三引《桓温集略表》。）

　　○辞参朝政疏

　　方攘除群凶，扫平祸乱，当竭天下智力，与众共济，而朝议咸疑，圣诏弥固，事异本图，岂敢执遂？至于入参朝政，非所敢闻。臣违离宫省二十馀载，毕奉戎务，役勤思苦，若得解带逍遥，鸣玉阙廷，参赞无为之契，豫闻曲成之化，虽实不敏，岂不是愿！但顾以江汉艰难，不同曩日，而益梁新平，宁州始服，悬兵汉川，戍御弥广，加强蛮盘互，势处上流，江湖悠远，当制命侯伯，自非望实重威，无以镇御遐外，臣知舍此之艰危，敢背之而无怨，愿奋臂投身造事中原者，实耻帝道皇居仄陋于东南，痛神华桑梓遂埋于戎狄。若凭宗庙之灵，则云彻席卷，呼吸荡清。如当假息游魂，则臣据河洛，亲临二寇，广宣皇灵，襟带秦赵，远不五载，大事必定。

　　今臣昱以亲贤赞国，光辅二世，即无烦以臣疏钝，并间机务。且不有行者，谁牧圉？表里相济，实深实重。伏愿陛下察臣所陈，兼访内外，乞时还屯，抚宁方隅。（《晋书·桓温传》）

　　○帝不豫上疏

　　圣体不和，以经积日，愚心惶恐，无所寄情。夫盛衰常理，过备无害，故汉高枕疾，吕后问相，孝武不豫，霍光启嗣，鸣噎以问身後，盖所存者大也。今皇子幼稚，而朝贤时誉惟谢安、王坦之才识智能皆简在圣鉴。内辅幼君，外御强寇，实群情之大惧，然理尽于此，陛下便宜崇授，使群下知所寄，而安等奉命陈力，公私为宜。至于臣温位兼将相，加陛下垂布衣之顾，但朽迈疾病，惧不支久，无所复堪托以後事。（《晋书·桓温传》）

　　○檄胡文

　　胡贼石勒，暴肆华夏，齐民涂炭，煎困雠孽，至使六合殊风，九鼎乖越，每惟国难，不遑启处，抚剑北顾，慨叹盈怀，寡人不德。（《文选·丘迟与陈伯之书注引晋中兴书》作幕府不才。）忝荷戎重，师次安陆，经营旧邑，瞻望华夏，暂成楚越，登丘凄览，征夫愤慨，昔叔孙绝粒，义不同恶，龚生守节，耻存莽朝，历纪逋僭，一朝荡定，拯抚黎民，即安本土，训之以德礼，润之以玄泽，信感荒外，武扬八极，先顺者获赏，後伏者前诛，德刑既明，随才攸序，此之风范，想所闻也。（《艺文类聚》五十八）

　　○与抚军笺

　　此胡肆逆四十馀载，倾覆社稷，毁辱陵庙，遇其可亡之会，实是君子竭诚小人尽力之日也。江东虽为未丰，方之古人，复为未俭，少康以一旅之众，兴复祖宗，光武奋发，中兴汉室，况以大晋之祚，树德长久，兼百越沃野之资，据江汉山海之利，盐铁宝帛之饶，角竿羽毛之用，收英贤之略，尽兵民之力，贼之强也，犹复遵养时晦，及其毙也，不齐力扫灭，则大贼何由而自平，大耻焉得而自雪，临纸惆怅，慨叹盈怀。（《艺文类聚》五十九）

　　○与慕容书

　　自沧流以北，幽朔以东，将军皆以羁落而总率之矣，首尾唇齿，左右力用，鸣镝扬镳，动数十万。（《御览》三百五十八）

　　○答慕容书

　　承将军奋厉戎武，激扬士卒，鼓角长鸣，摧折奸究。（《十六国春秋》二十四）

　　○与弟冲书

　　遗诏使吾依武侯王公故事耳，王谢处大事之际，日愤愤少怀。（《晋书·桓温传》）

　　○书

　　大事之日仆在都，谓无所复见慰劳，又计时事也，逐节郎来，已具言意，馀所慰劳，诸相具答，边将粗当尔耳，仆无所使酒席意。（《淳化阁帖二》）
桓豁
豁字朗子，彝第三子，简文辅政，以为抚军从事中郎，除吏部郎，以疾辞，迁黄门郎，未拜，桓温以为都督沔中七郡军事，建威将军、新野义城二郡太守，进右将军，寻监荆扬雍州军事，领护南蛮校尉、荆州刺史、假节，又监宁益军事，温卒，迁征西将军，进督交广并前五州军事，太元初，迁征西大将军，开府，卒赠司空，谥曰敬。

　　○让征西大将军开府疏

　　臣闻三台丽天，辰极以之增耀；论道作弼，王猷以之时邕。必将仰参神契，对扬成务，弘易简以翼化，畅玄风于宗极。故宜明扬仄陋，登庸贤隽，使版筑有冲天之举，渭滨无垂竿之逸。用乃功济苍生，道光千载。是以德非时望，成典所不虚授。功微赏厚，贤达不以拟心。臣实凡人，量无远致，阶藉门宠，遂叨非据。进不能阐扬皇风，赞明其政道；退不能宣力所莅，混一华戎。尸素积载，庸绩莫纪。是以敢冒成命，归陈丹款。伏愿陛下回神玄览，追收谬眷，则具瞻革望，臣知所免。（《晋书·桓豁传》）
桓冲
冲字幼子，小字买德郎，彝第五子，除鹰扬将军、镇蛮护军、西阳太守，迁宁朔将军义城新野二郡太守，镇襄阳，以从破姚襄功进征虏将军，赐爵丰城公，寻迁振威将军江州刺史，领镇蛮护军西阳谯二郡太守，进监江荆益三州军事南中郎将，宁康初拜中军将军、都督扬江豫三州军事、扬豫二州刺史假节，寻解扬州、改授都督徐兖豫青扬五州之六郡军事、车骑将军、徐州刺史，以北中郎将并中军镇京口、假节，加侍中，寻解徐州，迁镇姑孰，太元中迁荆州刺史，镇上明，卒赠太尉，谥曰宣穆。

　　○表救凉州

　　氐贼自并东胡，丑类实繁，而蜀汉寡弱，西凉无备，斯诚暴与疾颠，祗速其亡。然而天未剿绝，屡为国患。臣闻胜于无形，功立事表，伐谋之道，兵之上略。况此贼陆梁，终必越逸。北狄陵纵，常在秋冬。今日月迅迈，高风行起，臣辄较量畿甸，守卫重复，又淮泗通流，长江如海，荆楚偏远，密迩寇雠，方城、汉水无天险之实，而过备之重势在西门。

　　臣虽凡庸，识乏武略，然猥荷重任，思在投袂。请率所统，径进南郡，与征西将军臣豁参同谋猷。贼若果驱犬羊，送死沔汉，庶仰凭正顺，因致人利，一举乘风，扫清氛秽，不复重劳王师，有事三秦，则先帝盛业永隆于圣世，宣武遗志无恨于在昔。如其慑惮皇威，窥窬计屈，则观兵伺衅，更议进取，振旅旋旆，迟速唯宜。伏愿陛下览臣所陈，特垂听许。（《晋书·桓冲传》）

　　○表桓嗣屯夏口

　　氐贼送死之日，旧郢以北壁相望，待以不战；江州刺史桓嗣宜进屯夏口，据上下之中，于事为便。（《南齐志》七）

　　○表桓石民为襄城王荟为江州

　　夏口江沔冲要，密迩强寇，兄子石民堪居此任，辄版督荆江十郡军事、振武将军、襄城太守。寻阳北接强蛮，西连荆郢，亦一任之要。今州府既分，请以王荟补江州刺史。（《晋书·桓冲传》）

　　○移镇上明疏

　　自中兴以来，荆州所镇，随宜回转。臣亡兄温以石季龙死，经略中原，因江陵路便，即而镇之。事与时迁，势无常定。且兵者诡道，示之以弱，今宜全重江南，轻戍江北。南平孱陵县界，地名上明，田士膏良，可以资业军人。在吴时乐乡城以上四十馀里，北枕大江，西接三峡。若狂狡送死，则旧郢以北坚壁不战，接会济江，路不云远，乘其疲堕，扑翦为易。臣司存阃外，辄随宜处分。（《晋书·桓冲传》）

　　○上言吉挹忠节

　　故轻车将军、魏兴太守吉挹祖朗，西台倾覆，陨身守节。挹世笃忠孝，乃心本朝。臣亡兄温昔伐咸阳，军次灞水，挹携将二弟，单马来奔，录其此诚，仍加擢授，自新野太守转在魏兴。久处兵任，委以边戍，疆埸归怀，著称所莅。前年狡氐纵逸，浮河而下，挹孤城独立，众无一旅，外摧凶锐，内固津要，虏贼舟船，俘馘千计。而贼并力攻围，经历时月，会襄阳失守，边情沮丧，加众寡势殊，以至陷没。挹辞气慷慨，志在不辱，杖刃推戈，期之以陨，将吏持守，用不即毙，遂乃杜口无言，绝粒而死。挹参军史颖，近于贼中得还，赍挹临终手疏，并具说意状。挹之忠志，犹在可录。若蒙天地垂曲宥之恩，则荣加枯朽，惠隆泉壤矣。（《晋书·忠义吉挹传》）

　　○奏纳孝武王皇后（宁康三年）

　　臣闻天地之道，盖相须而化成；帝后之德，必相协而政隆。然後品物流形，彝伦攸叙，灵根长固，本枝百世。天人同致，莫不由此。是以涂山作俪，而夏族以熙；妊姒配周，而姬祚以昌。今长秋将建，宜时简择。伏闻试守晋陵太守王蕴女，天性柔顺，四业允备。且盛德之胄，美善先积，臣等参议，可以配德乾元，恭承宗庙，徽音六宫，母仪天下。（《晋书·孝武定王皇后传》）
卷一百十九
桓玄
玄字敬道，小名灵宝。温第六子，袭爵南郡公，孝武末拜太子洗马，出补义兴太守，弃官归，安帝初以为都督交广二州、建威将军、平越中郎将、广州刺史，不行，寻为江州刺史，加都督荆州四郡，进後将军、都督江荆襄雍秦梁益宁八州、及扬州八郡、江荆二州刺史，元兴初举兵犯顺，自加总百揆侍中都督中外诸军、丞相录尚书事、扬州牧，领徐州刺史，复让丞相，自署太尉，封楚王，加九锡，以元兴二年受禅，改元永始，义兵起，伏诛，有《周易系辞注》二卷，集二十卷。

　　○凤赋

　　伊口品之自口，亦在类而有别，惟羽族之殊诞，独鸾皇而称杰，邈区宇以超栖，抚朝阳于丹穴，备六德以成辉，奋藻翰之郁烈，集昆峰而敛翼，翔青冥以遐越。（《艺文类聚》九十，《初学记》三十。）

　　○鹤赋

　　惟兹禽之受命，谅诞生于悠邈，擢高距以自抗，延颈以轩瞩，分玄以发藻，通太素其如玉，纵眇扬于云裔，岂四海之难局，练妙气以遒化，孰百年之易促，税云驾于三山，升鸾皇于昆岳。（《艺文类聚》九十）

　　○鹦鹉赋

