<!-- { "loadSidebar": true } -->
　　四曰舞不象成
　　谨按乐记曰夫乐象成者也搃干而山立武王之事也发扬蹈厉太公之志也武乱皆坐周召之治也又曰武始而北出再成而灭商三成而南四成而南国是疆五成而分周公左召公右六成复缀以崇天子是大武之舞象周德之成矣国朝以谦德受禅郊庙之乐先奏文舞次奏武舞其于武舞也容节六变一变象六师初举所向宜北矣二变象上党克平所向宜北矣三变象维扬底定所向宜东南矣四变象荆湖来归所向宜南矣五变象卭蜀纳欵所向宜西矣六变象兵还振旅所向宜北而南矣今夫舞者非止发扬蹈厉进退俯仰不称成功盛德差失其所向而又文舞容节殊无法度故曰舞不象成也伏乞考乐记象成之文详定二舞容节及改正所向以称成功盛德
　　五曰乐失节奏
　　谨按孔子语鲁太师乐其可知也始作翕如也从之纯如也皦如也绎如也以成始作翕如也始作翕然如众羽之合从之纯纯如也节奏明白皦如也绎如其绪之不穷也夫然后成今大乐之作声不齐一节奏混殽往来无叙曷闻所谓翕如纯如皦如绎如者乎伏请稽考孔子之言详定大乐节奏
　　六曰祭祀享无分乐之序
　　谨按大司乐乃分乐而序之以祭以享以祀乃奏黄钟歌大吕舞云门以祀天神乃奏太蔟歌应钟舞咸池以祭地示乃奏姑洗歌南吕舞大磬以祀四望乃奏防宾歌函钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖夫金石众作之谓奏咏以人声之谓歌阳律必奏阴吕必歌阴阳之合也顺阴阳之合所以交神明致精意也今冬至祀天不歌大吕夏至祭地不歌太蔟春享祖庙不奏无射秋享后庙不歌小吕既不能奏律歌吕顺阴阳之合以格上神而又无专祀四望山川用乐之制则何以赞导宣发阴阳之气而生成万物哉故曰祭祀享无分乐之序也伏请依周礼分乐之序以奉祠事
　　七曰郑声乱雅
　　谨按孔子曰恶紫之夺朱恶郑声之乱雅乐然朱紫有色而易别雅郑无象而难知圣人惧其难知也故定律吕中正之音以示万世扬雄曰中正则雅多哇则郑又曰黄钟以生之中正以平之确乎郑卫不能入也今雅乐古器非不存也太常律吕非不备也而学士大夫置而不讲考击奏作委之贱工如之何不使雅郑之杂耶伏请审调太常钟琯依典礼用十二律还宫均法令上下晓知十二律音则郑声无由乱于雅也今着大乐十二均图一巻备载律吕宫调又各取本宫乐章一首附于篇以图考声则雅郑昭然别矣
　　右元丰二年八月一日上言二日宣取大乐十二均图并序上进至三年八月十五日中书门下进呈奉圣防送议乐刘几等据几等奏若依杨杰所请其大乐律吕委得和谐伏勑防九月十五日奉圣防依奏
　　申明诬告官员罪犯
　　具位臣杨本司近准淮南转运司牒勘断润州百姓翟忠盛因分擘伯父翟日荣家财累经官司依公勘证其人辄更罔昧朝廷进状指论官司干谤台省行遣不当致烦朝防下淮南路勘鞫委不合再分伯父财产又检防昨有秀州华亭县户陆华经省部诬告本县知县承议郎陶镕取受捕鱼人等银钱仅千余贯又有常州裴宗元止因争理姓产于进状诬毁本路转运副使孙昌龄曽有干渉行遣不公其妄陈词之人各巳引用赦恩原罪窃谓此风不宜滋长须至申请者
　　右臣勘防人户理诉公事已经州县依公定勘结絶其间却有顽狡之人隐匿情犯别经监司台省或诣朝廷陈状事涉诬谤或称所勘官员受赃请托行遣不公欲得信凭受理自知虚妄即多近大礼年分或于大寒盛暑之际指望在京非次恩宥欲其幸免诬告之罪前后兴起大狱禁系良民不少兼又被论之官未显虚实若稍涉嫌疑须当权移差遣或申奏朝廷令先罢职事伺辩对动经岁月方得了当其被告官员若果如所论即系入已赃遇赦不该原免得罪非轻或虽无赃贿稍涉用情亦当终身废黜洎至勘证委无赃私其诬告之人应得反坐之罪又却该赦全原遂致豪猾奸恶之人教唆鼓扇自谓得计官司易以摇动公然诬告无所畏惮至有亷吏遭此谤毁逺近传闻难以自明虽不获罪而阴防清议暧昧不申有伤风教臣今起请欲乞今后应有词讼指论当职官员取受钱物受人请嘱行遣不公等事约法合得免官除名不原赦之罪者如勘证得委是诬告即下状并借词之人断本罪外亦乞申取朝廷指挥量情轻重编管刺配或遇赦宥亦乞特不以赦原所贵狡狯顽恶之徒稍有畏惮不敢辄以虚诈干台省诬罔监司州县承勘官员谨録奏闻伏乞朝廷特赐详酌指挥下刑部立法施行





　　无为集巻十五
