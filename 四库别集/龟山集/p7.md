<!-- { "loadSidebar": true } -->
　　某叨被诏恩擢侍经幄遂获切近清光某虽至愚岂不知幸特以衰病侵凌两胫痹弱跪拜俱艰不任朝谒年逾七十旦暮人也食贫累重未能引年辞位忍耻侥求冀得宫祠之禄尽此余年负罪多矣伏望均慈察其诚恳特为奏除一宫观差遣任便居住使埀尽之年不至失所不胜幸甚





　　山集巻四
　　钦定四库全书
　　龟山集巻五　　　　　　　宋　杨时　撰经筵讲义
　　尚书
　　吉人为善节
　　徳惟一动罔不吉徳二三动罔不凶所谓吉人者以其徳惟一也所谓凶人者以其徳二三也盖诚则一不诚则矫诬妄作故二三此吉凶所由分也舜鸡鸣而起禹思日孜孜寸隂是惜为善惟日不足也丹朱惟慢游是好傲虐是作罔昼夜頟頟为不善惟日不足也舜为法于天下可传于后世孔子于禹无间然人君所当法者舜禹而已夫世之乱亡之君非尽无欲善之心而天下卒至于不治者以其见善不明而所谓善者未必善故也古之欲明明徳于天下者必先于致知致知所以明善也欲致其知非学不能故傅説之告其君曰念终始典于学以此
　　播弃犁老节
　　犁老宜亲而播弃之罪人宜逺而昵比之冒色而至于淫沉湎而至于溺敢行暴虐而至于肆则益甚矣罔有悛心故也夫下之化上犹影之随形也播弃犁老昵比罪人故臣下化而为朋淫湎肆虐故臣下化而相灭上下相比为恶则无辜陷刑者无所赴愬吁天而已夫淫湎肆虐行之于身则流毒未逺至于臣下化之则害之加乎人者广矣此秽徳所以彰闻也
　　惟天惠民节
　　惟天地万物父母惟人万物之灵亶聪明作元后元后作民父母夫盈天地之间皆物也而人居一焉人者物之灵而已天地子万物其生养之具皆天之所以惠民也元后继天而为之子其聪明足以乂民民之父母也其子民也授之常产使寒而衣饥而食盖天而惠民者也夏王弗克若天流毒下国则自絶于天矣天所以佑命成汤降黜夏命也然汤放桀封其后于杞非絶之降黜而已
　　惟受罪浮于桀节
　　剥丧元良贼虐谏辅非特敷虐于万方百姓而已谓已有天命谓敬不足行谓祭无益谓暴无伤其慢神虐民非特矫诬上天布命于下而已此纣之罪所以浮于桀也天之降黜夏命如是则厥监不逺在彼夏王而已夫人君昵比小人则谗谀日进而法家拂士众所共嫉也分而为用则其祸必至于相灭愿治之君可不戒之哉
　　论语
　　巧言令色章
　　刚毅木讷不为仪容辞令以外骛故近仁巧言非讷也令色非木也故鲜仁记曰服其服则文之以君子之容有其容则文之以君子之辞容辞以文之则非木讷也文之而实其徳则虽或巧令未为过矣故记曰辞欲巧诗仲山甫则以令仪令色称之则巧令非尽无仁也鲜而已矣然二者之不仁巧言为甚故巧言之诗为伤于谗而作也盖谗人之言常巧矣故能变乱是非之实中伤善类以蔽惑人主之听不可不察也
　　吾日三省吾身章
　　仁之于人无彼已之异谋之在人犹在我也谋而不忠违仁逺矣朋友之交与君臣父子夫妇兄弟同谓之达道盖人之大伦也交而不信违道逺矣传而不习非尊其所闻也口耳之学难与进徳矣君子进徳以忠信为主故曾子之省其身以此夫民生之初无相生养之道寒而求衣饥而求食不能自为之谋谋之其在人君乎先王为之正经界而授之田制里庐而与之居植桑麻于墙下畜鸡彘于其间使之衣帛食肉养生送死而无憾凡此皆为人谋也若夫征求无艺擅天下之利而有之以为已私坐视民之流亡冻馁而莫之恤非为人谋而忠者也伐木之诗曰自天子至于庶人未有不须友以成者亲亲以睦友贤不弃此交朋友之道也茍无尊徳义之诚心使贤者不获自进虽有辅仁之友无益矣人君能以是省其身而患徳之不修天下之不治未之有也
　　道千乗之国章
　　滕文公问为国孟子曰民事不可缓也故道千乗之国以敬事而信为先盖不敬则下慢不信则下无适从而事卒不立矣崇宁大臣轻变祖宗故事而不能期月守如钞引之法是也其害有不可胜言者故寛恤之诏季一举之徒挂之墙壁而民不听以其易为而无信故也此前日之覆辙可不鉴之哉易曰节以制度不伤财不害民盖用不节则必至于伤财伤财必至于害人故思爱人必先节用节用而不以制度则俭而或至于废礼非所以为节也夫先王所谓理财者非尽笼天下之利而有之其取之有道用之有节而各当于义之谓也取之不以其道用之不以其节而不当于义则非理矣故周官以九职任民而后以九赋敛之九赋之入各有所待不相侵紊而太宰又以九式均节之下至公事刍秣之微匪颁好用咸有式焉虽人主不得而逾也嵗终制国用则量入而为出此之谓制度有不如式则太宰得以均节之所谓王及后世子不会者特有司之事耳盖有司当禀令而已不可得而会也崇宁以来污吏持不会之説以济其奸私窃横敛而莫之禁故费出无经而上下困矣尚何爱人之有古之于民春析夏因秋夷冬隩各以其时其使之也家无过一人嵗无过三日则数口之家常有余力矣既蜡则休老劳农君子不兴功此爱人之道也用之或违其时使力本者不获自尽虽有爱人之心而民不被泽矣故言节用爱人而继之以此也
　　君子不重则不威章
　　正其衣冠尊其瞻视俨然人望而畏之则重而有威矣不重则易为物迁故学则不固主忠信求诸已也尚友取诸人也取诸人以为善而友非其人则沦胥而败矣故无友不如已者合志同方营道同术所谓如已者也闻善则相告见不善则相戒故能相观而善也过惮改亦不足以成徳矣夫古之圣人前旒蔽明非礼勿视黈纩塞聪非礼勿听升车则有和鸾之音行步则有佩玉之声出入起居容节必比于礼乐人君所以自重其身也故能不怒而民威于鈇钺如是而物能迁之无有也中庸曰天之所以为天文王之所以为文纯亦不已老子曰公乃王王乃天盖王之与天无二道也一于诚而已诚者忠信之成名也言而天下则之动而天下道之由是道也可不主忠信乎一失之则天下相率而为伪矣其祸有不可胜言者有天下者其可忽之哉舜曰臣作朕股肱耳目盖与之为一体也则其有贤无不如已者又曰予违汝弼汝无面从有违而臣得以弼之则过宜不惮改矣故能亮天功而成帝业此人君所宜法也末世之君好臣其所教而不好臣其所受教则所友不如已者耳故法家拂士逺而谗谄面谀之人至所以不闻其过而天下日入于乱也可不戒哉
　　慎终追逺章
　　曾子者孔子弟子曾参也孟子曰养生不足以当大事惟送死足以当大事则大事人子所宜慎也故三日而殡凡附于身者必诚必信勿之有悔焉耳矣三月而凡附于棺者必诚必信勿之有悔焉耳矣夫一物不具皆悔也虽有悔焉无及矣此不可不慎也春秋祭祀以时思之所以追逺也斋之日思其居处思其笑语思其志意思其所乐思其所嗜斋三日乃见其所为斋者则孝子所以尽其心者至矣今夫孩提之童无不知爱其亲也则其生厚矣有妻子则慕妻子知好色则慕少艾仕则慕君而不能终身慕父母者因物有迁也至于追逺犹且慎之而不忘则终身慕可知矣以是而帅之民徳其有不归厚乎归者反其生之谓也孟子曰大孝终身慕父母五十而慕者予于大舜见之矣盖舜自三十登庸至于五十则备此三者而未足以解忧惟顺父母为足以解忧故五十而慕孔子独于舜见之矣舜之为法于天下可传于后世者无盛于此也人君所宜取法者舍舜何以哉
　　夫子至于是邦也章
　　子禽弟子陈亢也字子禽子贡弟子端木赐字子贡也温也者暴慢之气不设于身体也良者善也生而有之不假于外也与良知良能之良同惟君子为能有之恭则不侮俭则不夺让则不争五者之徳夫岂声音笑貌可为哉和顺积中而英华发外睟然可见而人乐与之也以是而求求在我也所以异乎人之求之与夫温良恭俭让盖常徳也非有甚髙难行之事仲尼不为已甚者如是而已世之人厌常不为而不知常徳之为贵故贤知者过之而道终不明不行矣为天下国家者欲与之共政舍常徳宜无足与也故书曰彰厥有常吉哉此之谓也
　　君子食无求饱章
　　君子无终日之间违仁则是心不可须臾离也食而饱居而安亦人情之所同欲者君子岂独异于人哉盖有求焉则违是逺矣故不为也夫敏事则有功慎言则无口过又能就有道而正焉则其自视常若不及矣斯其所以为好学也与夫食无求饱居无求安非志于道者不能也古之圣人以天下为心其于居食之际非徒若是而已食而饱必思天下之有未饱者居而安必思天下之有未安者当禹之时烝民未粒故菲饮食虽欲求饱有未暇也民未得平土而居故卑宫室过门不入虽欲求安有不可得也圣人之以天下为心者盖如此后之为天下者可不监之哉
　　贫而无谄章
　　贫而无谄则贫不至于滥富而无骄则富不至于淫与夫贫而谄富而骄盖有间矣然孔子可之而未善也故又以贫而乐富而好礼告之夫贫乐非有道学者不能也富而好礼非自修者不能也故子贡以切磋琢磨言之治骨曰切治角曰磋切磋者资利器而为之者也孔子曰工欲善其事必先利其器居是邦也事其大夫之贤者友其士之仁者仁贤所谓利器也故道学如之治玉曰琢治石曰磨琢磨用石以为错则以石治石也故自修者如之夫善教人者使人继其志孔子以贫而乐富而好礼告之而子贡于切磋琢磨之义自得于言意之表可谓能继其志也其知来矣其闻一以知二于斯见之也夫人君举天下之富而有之凡海含地负之珍毕陈于前流辟之音靡曼之色日接乎耳目茍无礼以节之则徇物而忘返虽竭天下之奉不足以厌其欲矣伤财害民其有不可胜言者富而好礼其可忽诸惟古之圣人为能反求之于身则无伦之富万物备焉无待于外也而礼在其中矣而何好之足云乎人君唯能以徇物为戒以古圣人为法动容周旋无非礼者则上下辨而民志定而忧天下之不治未之有也
　　不患人之不已知章
　　君子求为可知而已人虽不知而吾之可知者固自若也无加损焉何患之有不知人则仁贤不肖混淆而不知所以亲逺之则为患也孰甚焉然不知人自天子至于庶人其患一也而天子为尤甚盖君子小人之用舍治乱之所由分也故皋陶为帝陈谟曰在知人在安民则安民之道以知人为先故也四凶之不诛十六相之不举虽欲安民其可得乎然心有偏系则不得其正不得其正则便嬖宠昵之私得以自近而正士逺矣夫公则明私则公天下之善恶而无容心焉则君子小人之情得矣亦何患之有






　　龟山集卷五
　　钦定四库全书
　　龟山集巻六　　　　　　　宋　杨时　撰辨一
　　神宗日録辨
　　上问唐太宗何如主对曰陛下当以尧舜为法唐太宗所为不尽合法度末世学士大夫不能通知圣人之道故常以尧舜为髙而不可及不知圣人经世立法常以中人为制也
　　夫道止于中而已矣圣人经世立法非固贬损以中人为制道固然也故尧舜禹三圣相授皆曰允执厥中而已盖立法失中其过与不及皆非圣人之道也
　　上问周公用天子礼乐有之乎对曰于传有之然则人臣固可僭天子曰周公之功众人之所不能为天子礼乐众人所不得用若众人不能为之功报之众人所不得用之礼乐此所以为称也然周用骍而祭周公以白牡虽用天子礼乐亦不嫌于无别
