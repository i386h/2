<!-- { "loadSidebar": true } -->
　　东坡岭外归所作字多他人诗文似是有所避就然也鲁直晩喜荆公行笔其得意处徃徃不能真赝此乃未入川时所作莹中作小楷有秀气时拘窘自为羞澁或未免堕羊欣域中是帖辄放肆有精神盖与之相别六七年岂所谓隔宿不问道欤
　　跋东坡先生书圆觉经十一偈后
　　诸佛菩萨以慈悯故发大誓愿度脱一切有情随所因地而生见于世是以愿力昭示不谋而同种种利益无一毫髪自吝东坡老人以文学议论师表一代忠厚强果独立不惧盖其尊主爱民之心笃于诚慤岂非愿力昭示随其所因而出见者欤不然安得雍容纯熟畧无退转之如是也政和五年四月二十三日门人李之仪谨题
　　跋戚氏
　　中山控北敌为天下重镇异时选寄皆一时人物然轻裘缓带折冲樽爼韩忠献宋景文公而已元祐末东坡老人自礼部尚书以端明殿学士加翰林院侍读学士为定州安抚使开府延辟多取其气类故之仪以门生从辟而蜀人孙子发实相与俱于是海陵滕兴公温陵曾仲锡为定倅五人者每辨色防于公防领所事竟按前所约之地穷日力尽欢而罢或夜则以晩角动为期方从容醉笑间多令官妓随意歌于坐侧各因其谱即席赋咏一日歌者辄于老人之侧作戚氏意将索老人之才于仓卒以騐天下之所向慕者老人笑而颔之邂逅方论穆天子事颇谪其虚诞遂资以应之随声随冩歌竟萹就才防定五六字尔坐中随声击莭终席不间他辞亦不容别进一语临分曰足以为中山一时盛事前固莫与比而后来者未必能继也方图刻石以表之而谪去宾客皆分散政和壬辰八月二十日夜葛大川出此诗于宁国庄姑溪居士李之仪书
　　姑溪居士前集巻三十八
　　钦定四库全书
　　姑溪居士前集巻三十九
　　宋　李之仪　撰
　　题跋
　　跋山谷帖
　　绍圣中诏元祐史官甚急皆拘之畿县以俟所问例悚息失措独鲁直随问为报若无所惧一时悚然知其非儒生文字而已也既而得罪迁徙巴蜀间凡五六年而后归展转嘉眉谒苏明允墓上峨嵋山礼普贤大士下巫峡访神女祠寓荆渚居久之召为吏部郎辞不拜就假太平守逾年方到官才七日而罢所至遮道迎观如李泰和其去也见思如文翁自是屹屹宇宙间几与三苏分路扬镳矣呜呼充之至此可无愧于践形者然书法亦足耸动后世固以人为重要亦自能名家也草第一行次之正又次之篆又次之
　　又
　　鲁直于亲旧间上承下逮一以恩意为主故先生长者徃徃为之敛袵不独以其文词翰墨而张向者其从母兄也为防路转运通判辄奏徙鲁直以避嫌而向亦不能显呜呼圣日其可欺耶
　　跋山谷晋州学铭
　　荆公解美字从羊从大谓羊之大者方美今同华间羊之胡头者其重至百斤食之信天下之美味不能过也赵景修独以为不然云四方之味惟适口者为美何独羊之大者哉此固系通论盖贵公子辈特以人为轻重髙下未尝毫髪出于已审如是予将从天下之所同以回其迷妄虽得罪且无憾是犹鲁直之文见挤于今之学者可胜叹耶
　　跋山谷草字
　　鲁直晩年草字尤工得意处自谓优于懐素此字则曰独宿僧房夜半鬼出来助人故加竒虽未必然要是其甚得意者尔
　　跋山谷书摩诘诗
　　曾子固谓苏明允之文丰而不余一言约而不失一辞虽春秋立言亦不过如是槩而论之惟明允可以当此非子固亦不能形容至此鲁直以摩诘六言诗方得其法乃真知摩诘者惟其能知之然后能发明其秘须咀嚼乆始信其难然则何独诗耶凡落笔皆能如明允斯可以论文矣鲁直此字云比他所作为胜盖尝自賛以为得荆公笔法自是行笔既尔故自为成时之语至荆公飘逸纵横畧无凝滞脱去前人一律而讫能传世恐鲁直未易到也
　　跋山谷读中兴颂诗
　　元结云天子幸蜀太子即位于灵武上皇还京师杜甫杜鹃诗云杜鹃暮春至哀哀呌其间我见常再拜重是古帝魂又云生子百鸟巢百鸟不敢嗔仍为餧其子礼若奉至尊又云君看禽兽情犹解事杜鹃书天子幸蜀者犹天王狩河阳也书太子即位者犹不当即位也书上皇还京师者不应尊而尊之非其志也还犹来归而京师者上皇之故物也哀哀呌其间者哀其播迁而终不返正也见而再拜者痛愤其失所也非其巢而辄生子与餧之者谓能知恩而识序也卒云犹解事之云者嫉之之甚也语言出于二人而忿世嫉邪互相表发出于一律盖两人后未足与议先后也圣人之言以法万世故能呻吟情性以讽其上而春秋不没其实以示一字褒贬者正在于此
　　跋山谷草书渔父词十五章后
　　家贫不办素食事忙不及草书此特一时之语耳正不暇则行行不暇则草盖理之常也间有蔽于不及之语而特于草字行笔故为迟缓从而加驰骋以遂其蔽乆之虽欲稍急不复可得今法帖二王部中多告哀问疾家私徃还之书方其作时亦可为迫矣胡不正而反草耶此其据也然而非所造直与神遇则安能至是亦足以自成一家而名于世也崇宁二年九月三十日
　　跋山谷书
　　前三帖元祐中在京师时所书后一帖似是离两川后所作尝自谓后来之字方近古人亦必自有得处他人不得而低昻也
　　跋山谷二词
　　当涂僻在一隅与淮南西浙皆接境距京师亦不甚逺溪山之秀饮食之冨他处未易过之异时为守多有荐绅间知名士来者徃徃爱之以故流传以为胜地然独无文词翰墨表发其胜不免或有异论鲁直自放废中起吏部郎再辞不起遂请无为当涂而得当涂犹蹭蹬几一年方到官既到七日而罢又数日乃去其章句字画所不能多而天下固已交口传诵欲到其地想见其真迹及其所及之人物皆不可得为不足由是当涂鼎然真东南佳处矣事固有幸不幸者其来已乆卓然自起有以见称而有托特无有力者小发明之则沦落湮没遂同腐草者固不少如苏小真娘念奴阿买辈不知其人物技能果何如而偶偕文士一时笔次夤縁以至不朽则所谓幸者讵不谅哉如欧与梅者斯又幸之甚者焉余居当涂凡五六年鲁直所寓笔墨无不见之独求此二词竟不知所在比迁金陵又二年一日杨君庶之以书见抵并以之相示而求记其后方知在杨氏深藏不妄示人也杨君岂以余与鲁直厚故见诿而乆之方出者亦或别有所谓耶
　　所谓欧与梅者皆当涂官奴也鲁直赋二词且有诗云欧靓腰支栁一涡大梅推拍小梅歌舞余细防梨花两奈此当涂风月何盖为是也
　　跋鲁直頥庵记后
　　古人谓一句合头语万古系驴撅鲁直铭法清道人頥庵引頥卦中义作合头语予窃疑之鲁直具正眼知为世矜式不应如是然予与之厚雅爱其善游戱而于游戱中未尝不出眼目清不知何许人而其去不知几何时今逢老又葺以待灵源老人使鲁直而在不知复作何语以为回互而灵源既居之亦将何以拈鲁直之语也鲁直不得而见矣灵源又与予相逺予昔与李道甫相遇于洪觉范之坐或问道甫曰觉范将升清凉髙坐道甫不可不出问话可以递相布施开人天眼目道甫曰何问之有我当推倒禅床抝折拄扙喝散大众而退觉范曰真作家手段但恐徒有其话耳觉范既不及升座而此段因縁倘尚在也试为予呈示灵源遂请拈鲁直之语因书见报隔宿不问道兼欲知道甫别后进退如何尔
　　跋山谷所书药方后
　　凡物以资而为上此造之者所命而未易毫发低昻也鲁直第一等人其可见者皆如之斯人不可得而见矣流传到眼几至出涕崇宁五年十月十九
　　跋米元章书储子椿墨梅诗
　　予尝评元章书回旋曲折气古而韵髙上攀李泰和顔清臣为不足下方徐季海栁诚悬为有余未易咫尺论也
　　跋元章所收荆公诗
　　荆公得元章诗笔爱之而未见其人后防辟金陵幕下既到而所主者去遂不复就职荆公竒之总不可留后亲作行笔録近诗凡二十余萹寄之字画与常所见不同几与晋人不辨顷见此字乃知荆公未尝不学书者也元章懐旧恋知故过其坟为之形容读其诗可见其意也
　　跋元章书
　　服古衣冠凡所运用必欲絶俗故徃徃以戱谑之名加之茍尽弃是等事一切如行笔则其可以研额望邪
　　又
　　米元章为蔡州拨发王元龙为京西北路常平盖当日所通书也元章与余甚善余于其字每心期之而终不能一到一见一为之注目乆之
　　跋元章与术人刘思道帖
　　饶阳刘君得郭璞之道行珞琭之术荣辱之兆见于顷刻相值姑孰邂逅题记嵗月乙酉天宁前一日米芾
　　是非邪正亦可以移于好恶至黒白曲直则不得而移也于是乃有以曲为直以白为黒者徃徃从而和之盖不得而诘非诘之难知所诘为难元章作字信所谓曲直白黒而好恶辄为之易位余尝病之近吾友张文潜评其书几在钟王季孟间然后余所病者不药而愈思道好古喜善类藏其书过于尺璧寸珠异时非其人勿妄出一出当使击莭不已则余与文潜实在其末光焉崇宁五年正月二十四日
　　跋黄米书
　　子贡一出存鲁乱齐破吴强晋而霸越或以谓景修其庶几乎予曰子贡孔门之髙弟亦孔门之罪人也方是时彼五国者特无人耳不然匹夫安能揺唇鼓舌遂获逞于其间者哉黄米以书名天下亦景修之希骥也可不谨耶














　　姑溪居士前集巻三十九
　　钦定四库全书
　　姑溪居士前集巻四十
　　宋　李之仪　撰
　　题跋
　　跋采石三亭诗【诗见第一巻】
　　王徳循余见其初胜冠时如王良造父秼骥子而问途气已无万里矣异时夭矫盘薄遂欲从八龙游于瑶池之上信余所初见为不谬也瑞竹后堂当暑如在氷壶间四五可人实相周旋而循携茶见饮因出此纸邀余作此字方采石僧作三亭求名与诗乃用以报之或者谓我诗之遂题破此寺矣故返其狂率而扶持之未知果可以扶持否耶要之三亭既新陬迹炳然亦未易能破也所谓四五可人者释景祥惠日丁希韩释之举姑溪居士书
　　跋吴师道诗
　　东坡常谓余曰凡造语贵成就成就则方能自名一家如蚕作茧不留罅隙矣子华韩致光所以独髙于唐末也吴君诗咄咄殊逼近时人未易接武余虽未识其面呻吟所传感叹不已聊摘其警防以实来索姑溪李之仪
　　又
　　文章要当先凌歴而后收敛正如坐而后立立而后走也岂遂以得坐立间者便期于行走自下图髙固余所病而嘉甫乃以是置定论于予不其虚哉师道近诗度越唐人多矣岂融渥所能彷佛其妙处畧无斧凿痕而字字皆有来歴论诗如舒王方可到剧挚之地编四家诗从而命优劣兹可见也政和五年二月十四日之仪书【张大亨字嘉甫】
　　跋吴师道小词
　　长短句于遣词中最为难工自有一种风格稍不如格便觉龃龉唐人但以诗句而下用和声抑扬以就之若今之歌阳关是也至唐末遂因其诗之长短句而以意填之始一变以成音律大抵以花间集中所载为宗然多小阕至栁耆卿始铺叙展衍备足无余形容盛明千载如逢当日较之花间所集韵终不胜由是知其为难能也张子野独矫拂而振起之虽刻意追逐要是才不足而情有余良可佳者晏元宪欧阳文忠宋景文则以其余力游戯而风流闲雅超出意表又非其类也嚼味研究字字皆有据而其妙见于卒章语尽而意不尽意尽而情不尽岂平平可得彷佛哉师道殚思精诣专以花间所集为准其自得处未易咫尺可论茍辅之以晏欧阳宋而取舍于张栁其进也将不可得而御矣
　　跋石曼卿二踈墓诗
