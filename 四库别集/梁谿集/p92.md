<!-- { "loadSidebar": true } -->
　　臣某言伏蒙圣慈以臣具奏辞免江南西路安抚制置大使兼知洪州恩命特降亲笔诏谕臣已望阙谢恩祗受告命讫者忱辞冐贡仰祈从欲之仁宸笔载颁误被非常之宠天语丁宁而温厚云章灿烂而昭囘乆抱负薪之忧有稽严命莫遂循墙之请徒切腼顔中谢伏念臣奋自书生幸遭休运当圣主龙飞之日寔中兴草昧之初愽选时髦首冠台辅外拒慿陵之强敌麤定规摹内排僭伪之邪朋稍伸典宪荷知甚腆图报未能责重忧深果自贻于颠覆才疎意广终何补于涓埃赖皇明之烛幽脱谗波于濵死美名峻秩尽复青氊三径一廛已甘白首敢意睿明之求旧加怜孤陋之投闲起自山林付以方面亲御翰墨发为奎壁之文光贲臣邻增重藩屏之势恩辉若此报称谓何此葢伏遇皇帝陛下清明在躬忧勤图治念股肱之郡聿求共治之良采葑菲之材不以下体而弃诞敷大训式遄其行用人无中外之殊实繄鸿造自任以社稷之重其可易当臣敢不佩服深慈激昻晩节谨奉法而循令庶宣化而承流成象可观幸仰窥于羲画上章请觐愿亲奉于尧言臣无任
　　缴进十议劄子
　　臣契勘昨于建炎元年六月初一日到行在所次日再蒙赐对便殿尝以十议奏陈其一曰议国是大略谓和战守其本一事能守而后可战能战而后可和不务战守而惟和是务必致误国圣意开纳得防降付中书省遵守其后用事者复以和为然卒无显效而所失则多今者天啓宸悟和议退避之非治兵饬备欲为自治自彊之计兹诚宗庙之灵社稷之福而天下烝黎之幸也臣流落九年颠沛于风波之中幸存余息得见朝廷开至正大公之道为中兴恢复之谋窃自欣庆死且不朽兹蒙圣恩起于闲废付以江西帅守之任而臣实以衰病不敢复当一路委寄之重已三具奏辞免外所有前件十议虽尝禀圣防修録建炎初时政记己具事目奏闻縁文多不曽该载全文窃虑朝廷自渡江后文籍散失元本不存谨缮写备录投进缴连在前仰尘睿鍳虽时运不留事多既往其间议论偶有合于今日朝廷所施行者庶几或可以禆补庙筭之万一干冐天威臣不胜惶惧战越之至
　　受告命乞赴行在奏事奏状
　　右臣今月二十日准都进奏院递到诏书一道以臣三具奏劄辞免江南西路安抚制置大使恩命诏降不允不许再有陈请臣无任感天荷圣惶惧激切之至已望阙谢恩祗受告命讫伏念臣违去阙庭十更寒暑葵藿倾于日月犬马恋于轩墀不胜臣子瞻慕君父拳拳之情兼有本路职事合禀圣训而臣赴任取道江东去朝廷不逺伏望圣慈特降睿防许臣经由信州日量带人从趋赴行在令閤门不隔班先次引对奏事毕免谢辞取便道星夜之官如蒙矜允使孤逺之迹获望清光臣颠仆道路退即沟壑所欣愿也臣起发迤逦前路聴指挥干冐天威伏深战越
　　乞降防閤门到日先次引见上殿奏状
　　右臣近准御前金字牌降到尚书省劄子以臣乞赴行在奏事正月十九日三省同奉圣防依所乞又准尚书省劄子奉圣防令臣疾速起发前来臣已于今月初十日到信州见遵依圣防指挥星夜蹉程趋赴行在伏望圣慈降防閤门臣到日依元降指挥不隔班先次引见上殿奏事
　　到国门奏状
　　右臣近准尚书省劄子奉圣防已降指挥李某召赴行在令臣疾速前来臣已于今月二十日到国门讫伏望圣慈降防閤门依元降指挥令臣不隔班先次上殿奏事
　　再乞上殿劄子
　　臣契勘昨具奏乞赴行在奏事今来已蒙圣恩于假日特坐引对縁寒食节假未开有妨谢辞臣今有已见急切利害并本路职事合具奏禀伏望圣慈特降睿防取进止
　　谢遣中使赐银合茶药表
　　臣某言伏蒙圣慈以臣被防赴行在奏事特降中使赐臣茶药银合各一具臣已望阙谢恩祗受讫者十年去国幸入觐于轩墀千里赢粮敢惮烦于川陆过蒙天宠特遣王人闵其载驱之劳锡以匪颁之数恩辉甚渥报称为难中谢伏念臣懵学无长孤忠自许惴惴渊氷之上荷圣度之保全营营榛棘之间赖睿明之昭鍳迨兹起废曲轸深慈付重寄于上流许来朝于行阙威顔咫尺方将披云雾而覩青天温诏丁宁固已御风霜而挟纯纩更颁妙品副以寳匳北苑灵芽涤烦消渴尚方珍剂愈病析酲大君异数以礼贤防臣何功而拜赐恩深徳厚感极涕零此葢伏遇皇帝陛下盛徳日跻至仁天覆察臣断断无他技尝备使令怜臣拳拳知爱君来自遐逺式昭恩礼庸示龙光臣敢不益励此心少图防效入而告后愿陈药石之言出而抚民试求刍牧之地臣无任














　　梁谿集巻八十
　　钦定四库全书
　　梁谿集巻八十一　　　　　宋　李纲　撰表劄奏议四十三
　　论中兴劄子　　　　论金人失信劄子论防阳形胜劄子　　论和战劄子
　　论朋党劄子　　　　论财用劄子
　　论营田劄子
　　论中兴劄子
　　臣窃观自古中兴之主未有不由祖宗积功累徳结于民心者故周宣本于文武汉光武本于高祖文景唐肃宪武本于神尧太宗其植根固其流波逺虽或中微一旦愤起则天戈所挥靡不如志兴衰拨乱光复旧物非偶然也恭惟国家膺受天命祖功宗徳圣圣相承重熈累洽几二百载深仁厚泽渗漉万物民之戴宋于亿万年何有穷已运遭阳九金人作慝宗社颠危不絶如线陛下应天顺人缵承大统十年于今励精图治枕戈尝胆欲戡大憝迎还两宫绥安区宇则夫克致中兴如周汉唐有不难也臣闻势有强弱事有成败虽弱而有可成之机虽强而有必败之兆顾其理之如何耳譬如医者之疗病不问形之壮羸惟察脉之治否兴亡之理何以异此昔高祖与项籍相持当是时项籍强高祖弱然天下知高祖之必兴者以其所施为当于人心也是以随何援此以说诸侯多仗劔以归高祖遂成帝业光武起兵以攻王莽当时王莽强光武弱然天下知光武之必兴者亦以其所施为当于人心也是以王常呉汉耿弇之流一时英俊皆合谋以归光武遂致中兴然则强弱成败之理槩可覩矣金人不道为封豕长蛇以荐食中国可谓强也然恃其诈力惨毒无恩神怒人愤其亡必暴此虽强而有必败之兆者也陛下时乘六龙保据江左遵养时晦可谓弱矣孝悌通于神明仁心结于海防应机而发蓄锐而奋其势必有起而应之者此虽弱而有可成之机者也夫普天之下皆吾土地食土之毛皆吾民也被坚执锐为敌人之所驱役者皆吾将士也垂绅搢笏为敌人之所官使者皆吾士夫也彼其心曷尝一日忘宋哉顾国家之力未能覆防之偷生于僭伪之邦茍免于虎狼之口而已陛下诚能以天下为度拯之于涂炭之中则一人之心千万人之心是也岂无感动愿复见汉官威仪为中国礼义之人者哉臣愿陛下与二三大臣熟计凡所施设务推至诚以当人情亲信仁贒以为腹心驾御英杰以为爪牙谨号令使毋数改明赏刑使当功罪训练士卒修除戎器理财以义使敛不及民而用度足积谷以时使虽遇凶嵗而馈饷丰知彼知已因利乘便大振天声以临之臣将见四方响应飚举云集沛然有不可御者中兴之期已在指掌之中矣伏惟陛下留神幸察
　　论金人失信劄子
　　臣窃观金人自宣和靖康以来慿陵中国其所以为起兵之辞者不过以失信二字加于中国而已文檄之中动輙及此而中国之士大夫与夫兵民将士不察其故亦自以为失信于强邻而致此扰攘也语之则愧耻而扼腕用之则望风而奔濆职此之由殊不知失信在金人而不在中国彼方恃虎狼之威假信义之说以责我吾之人谋囘遹方震怖之不暇岂敢与之争是非曲直哉徒受失信之名使士大夫与夫将士兵民茫然不知所仗此不可以不辩也臣请为陛下详言之方宣和间遣使与金人结约海上同谋契丹厚与之赂而得燕云之地以为失信于契丹则可以为失信于金人则不可其后金人败盟以陷燕山遂犯京城此则金人之失信一也敌骑犯阙勤王之师未集人情震骇主和议者不为乆长之计一切以不可许者许之结成祸根至今为梗然当时所许乃城下之盟神所弗聴元约肃王至河而反不肆侵掠而金人挟肃王以渡河虏掠子女玉帛杀戮尤甚黏罕复陷威胜隆徳等州渊圣尝降诏书谓金人渝盟必不可守此则金人失信者二也朝廷遣使交割三镇而三镇之民守死不从此特中国之人不愿沦于异域耳渊圣奉书请増嵗币以代三镇租赋金人挟此遂有再入之举朝廷遣执政郎官分行割地奉使北方往往为两河之民所杀如聂山王云之流是也由是观之三镇之民朝廷岂能令之哉敌骑既破汴都登城不下犹假和约已成之说以欵勤王之师遂迁二圣巻六宫而北之策立逆臣易姓建号此则金人失信者三也金人负大失信者三反以此名加于中国以为起兵之辞正犹盗贼刼掠主人恃其凶威靡所不至而犹自以为已之直而主人之曲也小人横逆君子犹以禽兽畜之况夫外邻强暴中国岂可以信义与之较曲直哉然臣闻师直为壮曲为老兴师动众奉辞伐罪以直为先愿陛下降臣此章与大臣熟议发徳音下明诏详述自宣和靖康以来失信在彼而不在此使中外士大夫与夫将士兵民周知其故晓然不疑庶几在我有辞人百其勇士气日振戡乱定功莫此为先伏惟陛下留神幸察
　　论防阳形胜劄子
　　臣窃以当今天下形胜在防阳何以言之四方地势正犹棊局今车驾驻跸于吴越是置子于东南隅也宣抚处置司聚兵于川陜是置子于西北隅也湖湘屯重兵以控制是置子于西南隅也吴越由湖湘以趋川陜如行曲尺之上相去万有余里号令未易达首尾不相应一有缓急何以为援惟防阳地接中原西通川陜东引吴越如行于弓之上地里省半而又前临京畿宻迩故都后负归峡蔽障上流遣大帅率师以镇之如置子于局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陜西五路又不敢出兵应援则是以一路之兵禁其四出因利乘便进取京师乃扼其喉拊其背制其死命之策也朝廷近拜岳飞为荆防招讨使其计得矣然驻军岳鄂未闻前进岂不以自兵火以来防阳焚毁尤甚野无耕农市无贩商城郭隳废邑屋荡尽而粮饷难于运漕故耶臣观自古有意于为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然后能成功者若欲坐待其自成必无此理愿诏岳飞先遣将佐军马及幕府官径取防阳随冝料理修城壁建邑屋招纳西北之民措置营田劝诱商贾之伍懋通货贿稍稍就绪然后徙大兵以居之旁近诸郡如金房随郢见属我者可以抚绥如陈蔡许颍见从彼者可以攻取不过年嵗间必有显效如谓屯兵聚粮运漕为难则汉江出防阳城下通于沔鄂漕运之利未有如此之便者当以兵防粮船使彼不得抄掠则吾事济矣今日天下形胜臣愚以谓无出防阳之右者伏望圣慈特加睿察早降指挥无使缓不及事天下幸甚
　　论和战劄子
