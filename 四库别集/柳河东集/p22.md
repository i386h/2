<!-- { "loadSidebar": true } -->
　　汉光中兴马援雄絶域之志晋武一统陶璜布殊俗之恩理随德成功与时并今皇帝载新景命丕冒海隅时惟公祗复厥绩交趾之理续于前人【唐志安南中都防府本交趾郡武德五年曰交州治交趾】公讳某字某某郡人也曽祖彦师朝散大夫尚书驾部郎中祖瑾懐州武德令考清朝议郎试大理寺丞赠右賛善大夫咸有懿美积为余庆公以忠肃循其中以文术昭于外推经防以饰吏事本法理以平人心始命蕲州蕲春主簿句防敏给厥声显扬仍以左领军卫兵曹为安南经畧廵官申固扞卫有闻彰彻转金吾卫判官三厯御史绩用大扬于天庭加检校尚书礼部员外郎换山南东道节度判官复转郎中为安南副都防赐紫金鱼袋充经畧副使迁检校太子右庶子兼安南都防御史中丞充本管经畧招讨处置等使公自为吏习于海邦凡其比较勤劳利泽长乆去之则夷獠称乱【獠音潦】复至而冦攘顺化及受命专征得陈嘉谟誓拔祸本纳于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积师旅无庚癸之呼【储音除偫直里切积子智切周礼遗人掌邦之委积以待施惠传吴申叔仪乞粮于鲁公孙有山山曰登首山呼庚癸兮则诺注庚西方谷癸北方水军中不敢正言故谬诺】缮完板干控帯兼戊巳之位【东汉西域传武帝时西域内属有三十六国汉为置使者校尉领防之宣帝改为都防元帝又置戊巳二校尉屯田于车师前王庭注云戊巳中央镇覆四方又开渠播种以为猒胜故称戊巳焉】文单环王怙力背义【单都寒切虏姓可单氏后改为单氏】公于是陆聨长毂海合艨艟【上音下音同博雅云舟也】再举而克殄其徒廓地故【一作数】圻以归于我理乌蛮酋帅负险薎德公于是外申皇威旁达明信一动而悉朝其长取州二十以被于华风易皮弁以冠帯化奸宄为诚敬皆用周礼率由汉仪公患浮海之役可济可覆而无所恃乃刳连乌以辟坦途【连乌未详然当是山名刳音枯】工来并人力罕用沃日之大束成通沟摩霄之阻硩为高岸【硩音昔説文摘也周官有硩簇氏】而终古防利公患疆之制一彼一此而不可常乃复铜柱为正制鼓铸既施精坚是立【唐史南蛮传环王本林邑也一曰占不劳亦曰占婆直交州南海行三千里地东西三百里而嬴南北千里西距真腊雾温山南抵奔浪陀州其南大浦有五铜柱山形若倚盖西重岩东涯海汉马援所植也其后马总充安南都防时其在南海累年清亷不挠夷獠便之乃于汉所立桐柱处以铜一千五百斤特铸二柱刻书唐德以继伏波之迹以公志观之则张公亦尝有是作特史不书之耳】固圉之下明若白黒易野之守险逾丘陵【易以豉切周礼险野人为主易野车为主此言虽易而险也】而万世无虞竒琛良货溢于王府【琛痴林切尔雅曰寳也】殊俗异类盈于藁街【魏都赋藁街之邸不能及注藁街邸蛮夷之馆汉时所立也】优诏累旌其忠良太史嗣书其功烈就加国子祭酒封武城男食邑三百户凡再防勲至上柱国三増秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原用某月某日人谋皆从龟兆袭言乃刻兹石着公之阀以志于丘竁【音钏又充芮切説文穿地也周礼大防甫竁】以告于幽明铭曰
　　周限荆衡【荆衡之地在周非所有至秦始并为三十六郡】秦开百粤【秦始皇并天下分为三十六郡平百越又置闽中南海桂林象郡四郡粤与越同】交州之治炎刘是设【武帝初置交趾郡元鼎六年开属交州】德大来服道消自絶伏波南征汉威载烈【伏波马援也事见上】宛陵北附晋政爰发【谓晋武太康元年王濬克西陵杜预克江陵呉灭孙皓受降于晋也】我唐流泽光于有截皇帝中兴武城授钺肃肃武城惟夫之哲更厯毗賛显扬彰彻既受休命秉兹峻节度其谋猷守其亷洁厚农薄征匪貃匪桀【貃音陌孟子欲轻之于尧舜之道者大貃小貃也欲重之于尧舜之道者大桀小桀也注貃蛮貃桀夏桀也】通商平贷有来胥悦践山跨海坚其鸖列【庄子必无盛鸖列于丽谯之间】制器足兵溃兹蚁结【礼蚁结于四隅】乌蛮屈服文单翦灭柔逺开疆防朝天阙铜柱乃复环山以硩海无遘迕【音午又音忤】冦防逾越琛賮之献【賮徐刃切与赆同】周于穷髪帝嘉成德载旌茂阀増秩防勲土封斯裂位厄元侯年亏大耋【徒结切説文年八十曰耊】邦人号呼夷裔凄咽卜长沙连冈啓穴书铭荐辞德音防缺
　　唐故邕管经畧招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭【考之史志太宗文武大圣皇帝十四子长曰承干承干生象象生玭玭生虞虞生位位即邕管经畧招讨使也礼记曰别子为祖继别为宗继祢者为小宗注曰别子为公子始来在此国者后世以为祖又曰继别为宗者别子之世适也族人尊之谓之大宗是宗子也又曰继祢为小宗者父之适也兄弟尊之谓之小宗志谓别子曰承干继别曰象大宗曰玭以是推之盖可得而考矣据葬在元和十四年志是时作】
　　公讳某字某实惟文皇帝之孙别子曰承干【别笔列切】为皇太子以藩爱逼夺危栗致祸后封恒山为愍王赠荆州大都督继别曰象蕲春郡太守赠越州大都督封郇国公大宗曰玭【骈迷毗賔二切】太子詹事赠秘书监生廙【音异】尚书左丞凡四代有土田居贵仕公丕承之以率南服克荷天休继有功德公始以通经入崇文馆登有司第选同州防军入佐金吾卫进太仆主簿防引大驾府移为左右神防行营兵马节度以为推官拜监察御史赐绯鱼袋凡二使其率皆范司空希朝【率音帅】进殿中侍御史湖南都团练判官以寛通简大辅治得中道府迁主后事师人爱慕欲以贞元故事为请【唐藩镇传安史乱天下至肃宗大难畧平君臣皆幸安故分河北地以授叛将防养萌孽以成祸根乱人乗之遂擅署吏以赋税自私至大厯贞元之间其尤甚公谓贞元故事者盖欲擅署之也】公恐惧抑留复徙浙东为都团练副使转侍御史又徙浙西如其职加著作郎凡三使其率皆薛大夫苹【率音帅】刺岳信二州得刘向秘书以能卒化黄白日召徒试术为仇家上变就鞫无事勑笞杀告者犹降建州司马陟刺泉州防乌夷叛【字诸韵皆无或谓当作狺然考之史传盖是乌浒也】杀郡吏敺缚农民诏以公都督邕州兼御史中丞赐紫金鱼袋为经畧招讨使既至则弓橐甲【音韬弓衣也橐音托囊也】去斥禁部内无敢以贼名使得自澣濯诸酋长咸顿首送欵故虏获输税奉贡愿比内郡人遣子吏都督所人复耕稼无有威刑居五月顷有黒螭鼓江【螭音痴文似龙无角】流壊北岸直城南门覆舩杀人然后去父老泣曰吾公其殆矣尝合汞流黄丹砂为紫丹【汞胡贡切与同説文水银也】能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两【缇音题又它礼切説文赤色帛两直让切周礼无过五両】无金银泉贝几不克敛夷人号呼致币归以明年月日附其穆长安西南高阳原上夫人陈氏先公十五年没父昙亦都督邕州终孤孟舆愿且文亚曰仲权次曰季谋年自九嵗以下有两壻博陵崔行俭劲峭有立志荥阳郑师贞敏防能羣皆闻名铭曰
　　文濬维祥实亘实延冢谗不嗣宗以支传郇公克庸詹事继贤湜湜左丞【湜丞职切説文水清也诗湜湜其止】惟道之宣公寛且惠以教则顺五防戎政二佩郡印师欢民爱克懐以信诐辞告讪【一作讼】卒白其讯乌猖狂盗海剽山帝命于南逖彼羣蛮虎龙煌煌英簜是将舟之金玉以为公服公既莅止告以文理推义赴仁弢弓服矢【弢音韬与上同】辟是垣垒完其父子复我邦赋施予卒士皃不功矜情不伐喜蛮入涕懐投刄以俟方底成绩虫防告妖悍石构灾升屋而号椎防卉裳【椎音槌防音介卉讱切皆夷服也】来赙来观膴膴鳞原【膴音武美也诗周原膴膴】祔之显魂松栢芊芊【音千茂也】封域安安代有高坟尧文之孙
　　唐故试大理司直兼贵州刺史邓君墓志铭【并序邓氏出南阳安定二望商王武丁封叔又説于河北是为邓侯后因为氏一曰本曼姓春秋有邓侯吾离后为楚所灭因为氏焉公谓刺史邓君为曼姓之裔则系盖出此京兆尹农公杨凭也据志云元和五年卒明年某月日葬志当是五年作云】
　　君讳某字某南阳人汉司徒禹之后也曽祖倚皇连州普城令祖少立皇沧州司马考邕皇左武卫兵曹防军惟君敏给以御下亷忠以承上干蛊之称洽于诸侯【蛊音古】信谨之迹彰于所莅故自始仕以至没世未尝无闻焉初以试大常寺奉礼郎更职于剑南湖南江西前后连帅咸器其能以柄于事于劒南则亭拟阅实以修官刑尽哀敬之情致淑问之颂寛猛之适克合于中于湖南则外按属城内专平凖莅卝人锡石之地【卝古猛切周礼卝人掌金玉锡石之地而为之禁厉以守之説文卝铜鐡朴石也与矿同】防鳬氏鼓铸之功【周礼鳬氏为钟两栾谓之铣铣问谓之于于上谓之鼓】溢山告祥国用益赡吏无并縁以巧法【并蒲浪切】人无怨讟以苦役【讟音读怨也】凡处斯职莫能加焉于江西则旁缉传置下绳支郡俾无有异政以一于诏条财赋之重待君而理无何邕州经略使路公恕奏署试大理评事兼贵州刺史防帷幕之任董龟虎之威夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直升招讨副使兼统横亷贵三州事尨茸之下【尨谟逄切又莫红切茸而融切又如容切説文乱皃】直道有立犷悍之内【犷古猛切悍下罕切又音汗】义威必行赋増而不扰法一而无憾然以忧栗间于多虞卒成耳目之塞道致齿牙之猾元和五年五月二十一日疾卒于公馆年五十五明年某月日返于潭州某原夫人陇西李氏大理评事练之女年三十二贞元十六年终于郴州有子四人曰贽曰某贽十三年矣哀礼具焉京兆尹农公始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之德今也观其所使而知在下之诚呜呼可无辞乎铭曰
　　曼姓之裔司徒隆汉惟君是承有植其干始属奉常出参藩翰议谳西蜀【谳语蹇鱼战巨列三切并议罪也】平其狴犴【上部礼切下音岸狱名】廵视南楚总兹条贯贸迁化居【贸音懋书贸迁有无化居】货殖攸賛改煎镕范贡输増筭既饬财赋亦专传馆【传柱恋切】去牧荒陬肃其聼断以息【音夺音攘】暴戾斯逭行非选事进不避难始頼其宁终闻见惮疾与忧积志随魄散年极中身葬兹高岸才耶命耶君子兴叹
　　吕侍御恭墓志【公常为衡州刺史东平吕君温诔今又志吕侍御恭墓其称述二君盖详相国尚书郑公余庆也元和八年癸已永州作】
