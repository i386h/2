<!-- { "loadSidebar": true } -->
　　奏为自陈不职恳乞　天恩亟赐罪斥别选贤能以当重任事臣于今三月初二日见邸报该吏科给事中戴凤翔论臣沽名乱政大乖宪体臣即所计闻逐一思省无一字是臣本心无一事是臣所行事迹言官诬妄臣请为　皇上陈之苏松常镇四府路当冲要府县官日以迎送过客为事小民冤抑虽有欲为分理之心而日无暇时往往弃置不理事涉乡官举监又惮势豪寝阁不行臣闻之久矣臣到任之后所准状果是比前任抚臣为多通民隐抑强横也江南民风刁伪每放告日状动以三四千计臣所准行二十分中之一而巳循旧规月以初二十六二日放告非无日期也惟人命强盗贪官不拘日抱牌诉然三五日约止准一二状尽批府县情重觧审非臣自问自十一月以后则告人减前所准极少惟廵历所至县分准多如前谓越诉不笞有之诬告未尝不加重刑驳允招卷历可查考种肥田不如告瘦状苏松常镇有此民谣久矣府县官召呈往往两可调停诬告拟罪辄曰姑念贫民愚民改轻拟诘之各官则曰一向如此江南民刁好胜非此不能觧争而息臣披先年招卷果若所言谓非法也曾援肥田瘦状之说刋告示以禁之臣援先日民谣以禁府县凤翔乃涅谓民为臣兴谣臣列为告示乃自彰其过使凤翔今日得为借口耶五年田土　祖宗之制谓实有断卖文契也苏松四府乡官贤者固多其人厉民致富者诚不为少为富不仁为仁不富自然之理也果有实卖文契耶臣于他府县告系白夺之状间行一二惟华亭县告乡官状所准颇多盖华亭乡官田宅之多奴仆之众小民詈怨而恨两京十二省无有也臣于十二月内廵历松江告乡官夺产者几万人向府县官问故群举而告曰夫民今而后得反之也向诸生员问故则又群声而曰民今而后得反久也乡官之贒者亦对臣言曰二十年以来府县官偏听乡官举监嘱事民产渐消乡官渐富再后状不准理民亦畏不告诉日积月累致有今日事可恨叹先年士风不如是也为富不仁人心同愤乃凤翔系嘉兴府人嘉湖与苏松接壤婚姻交际如一府一县之人然乡官富横则既知之素矣凤翔果有为民为国之心不私亲故举而闻之　皇上无不可也今本内隐下乡官不说止说壮民隐下实卖契书不说止说五年巧为言说为乡官立一赤帜不为小民伸理多年莫诉冤抑可以为言官哉乡官自行清退田宅松江府申报数册到臣见在天理人心不容冺灭凤翔独无是心耶凤翔不考其初据今日论谓民为虎乡官为肉不知乡官二十余年为虎小民二十余年为肉今日乡官之肉乃小民原有之肉先夺之今还之原非乡官之肉况先夺其十百今偿其一所偿无几情见乎词臣窃恐凤翔居乡亦是此等乡官也　祖宗设有军士民壮今日别行召募成法之坏久矣臣于到任之后与各该管兵官计议计其不可骤散亦计其系是汛毕时分除去土兵福浙兵数不多聚论则多而散守十余处地方分数则少散之不难水行者送至定海关陆行者送至杭州方给路费娶妻置产者原议不散谓其与土著无异也选练军舍以充把守又革去供过客吹手护送并拘觧犯人脆弱不堪敌冦民壮以存兵补之原议如此案卷具在赖各官计议停妥是以散兵虽多了无言说闻报之日排入都院赖汤兵备权宜救觧不知凤翔何闻何据也原练兵银十一府州岁共二十万两奉　旨留五万两每十两内计免其三征其一十一府州俱如此派奉　旨如是非各府置不理也十一府州一体而行何谓偏累止照　旨共派五万两何谓兵粮仍派仍有加派征之民输之官臣必行文府县必有册卷臣能隐之耶凤翔捏无作有不知何故连结倭冦攻陷城池誓血为盟刼库斩关行旅不通烟火断绝事干地方非小小也臣欲自为遮盖廵按御史张问明廵塩御史吴从宪廵江御史李绍先时常廵历苏松四府与有责焉纵重任在臣其彼不言为罪不小肯为臣遮盖耶凤翔欲陷臣而捏为危言以欺　皇上凤翔之罪大矣苏松四府水荒为甚是以臣议开吴淞江白茆杨家滨等河各州县偏修圩岸塘浦支河兴工赈济江北之荒比苏松尤甚刼掠之多其经奏闻屡矣谓亦募兵所致耶建德县原无驿逓非正路也二十年来行者惮江西驿传道九江兵备道二衙门挂号裁革其路始通臣闻之久矣臣初到任即行池州府查议并移文江西九江道申复相同彼不爱彼江西之民而反欲臣行之耶诈称　勑访民事乳臭童子此可欺之当路之官非妇人童子也府县官禀说今年水灾富家欲照往例取租佃户称无收拖赖臣令之酌量灾数二家均认哿矣富人哀此茕独又当再酌口说如此未有禁示先年粮长往往于收粮时先除还自巳平日私债后筭官数富豪亦乘出米之时伺逼偿债公私并举钱粮难完臣因府县官之言有告示禁革谓待完粮后方私下取偿非禁不许还债也臣官南通政日妾死于七月十五夜系自缢妻病死于二十四夜妾死于十一日之先妻死于十一日之后无妻先妾后妾殴妻一日致死之事锦绣参谒臣二为部属见堂官皆然未闻人谓堂官为僣居尊之分也臣未尝差人越境拏人讨船之辱臣所未谕皂隶说事少者五十金多者百金出金何人祸且立至何人被害狎慢士夫何官爵何名姓其它事端臣不敢一一烦琐以渎天听凤翔论臣捏有指实谓臣自德州而下用夫一百名则驿逓有循环簿谓臣柴烛取足本乡有司则番南二县有用度数欺天玩圣臣查所准状并问之府县绝无此语招案皆在升任同知李世藩被皂隶索二十金李世藩见任南户部员外王司业被皂隶索三十金放免王锡爵见转北司业抬轿直入二司中道致害夫皂拏责三十臣当时所遇二司今熊汝达张尚大周舜岳罗元祯见官广西云南广田人口可问者臣不能箝其口使不言文卷在官者臣不能灭其迹使无征验臣所以谓无一字是臣本心无一事是臣所行事迹臣诚查省之久非敢上欺　圣明强为辩说也　皇上勑下该部逐一查勘可以知凤翔之妄矣然凤翔论臣每言其小愚臣负国其罪实大夫总理提督　皇上畀臣重权行无不可而足以有为矣贤能当之二三月而治化改观无难事也苏松常镇赋役不均是第一事臣任九个月矣而赋役未见均平次是军务而军兵未闻强壮禁诬告而刁讼未息禁浮靡而侈僣如初谓扶弱被侵夺而贫者自贫谓抑强肆侵夺而富者自富有臣如此负国之罪可胜言哉可胜言哉凤翔论臣诬捏其小遗忘其大是非不明则政事惑乱近日科道诸臣奉公建言者固有其人其不公者往往逞巳邪思点污善类不为鹰鹯以报国过为蝇口以行私营营止樊人增惧惮阁部臣明知其非亦两可议覆而曰畏其口之継也窝蜂难犯不得不然臣窃谓畏其口之公则可畏其口之不公则不可是非淆乱则国家之理乱由之三四年来公私并行议论腾沸贤否莫辩人无定趋有识者曰诗人之訿訿潝潝也臣愿质虗实以明国是两可败正死不愿闻伏望　皇上亟夺臣官别选英贤以代其任而又大舒干断别白是非微臣负国凤翔欺君两不宽贷诗云君子如怒乱庶遄沮　宗社幸甚臣不胜幸甚

　　○告养病疏

　　奏为衰病不能供职恳恩曲赐归田以延残喘事科臣戴凤翔论臣沽名乱政大乖宪体臣近见邸报皇上不加罪责着臣以原官总督粮储　圣恩广大无可报矣臣复何言臣尝谓今诸臣全犯一因循苟且之病　皇上虽有锐然望治之心群臣绝无毅然当事之念互为掣肘互为排奖而又动自诿曰时势则然哲人通变人无奋志治功不兴国俗民风日就颓敝臣二经论劾众口呶呶臣尚执巳为是臣实见得是也孔子谓施于有政是亦为政总督廵抚推行之大小不同而施于有政事功则一臣尚欲以身为障回既倒之狂澜以身为标开复古之门路苏轼有言曰破庸人之论开功名之门而后天下可为臣曰夕念之职任所到执臣而行补报吾　皇或可万分一二也但任事在君臣孚契犹在年力精强臣气体原弱从来疾病相仍古人称五十始衰臣今年五十七去六十仅三年耳天道一周人身亦一变新春增年又觉衰惫目今痰气交作血气益虗每一动发昏迷半日勉强视事不知臣者谓臣未衰臣之自视外强中惫衰弱为甚况臣母今年八十一一向随任视事之余得以左右侍养而老人乐所自生日念乡井臣报君事母交战胷中论臣衰年义当奉母伏望　皇上察臣苦情臣前自陈俯伏俟罪万一　皇上宽恩不加罪谴赐臣回籍永终田里臣广东琼山县人琼山万里京师微臣忠悃无日可达臣再有一言焉臣叨任廵抚凡所施为竭尽心力一皆采访民言考求成法民利与兴民害与除不可易也伏愿　皇上仍　勑新任抚臣勿以臣受谤而轻改臣事忠信之事蛮貊可行勿谓乡官过客口大难犯不可不厚小民口小口碑不得上闻而不恤小民仍　勑阁部大小臣工不得如前虗应故事不得如前挨日待迁必求仰副　皇上求治之心母负平生学古之志不求合俗事必认真九分之真一分放过不谓之真况半真半假者乎阁部臣之志定而言官之是非公矣阁部臣如不以臣言为然自以狥人为是是庸臣也是不以尧舜之道事　皇上者也宰相奉行台谏风旨多议论少成功遂阶宋室不竞之祸我　皇上何赖焉胡铨之告孝宗曰诗云勿听妇人之言今举朝之士皆妇人也　皇上勿听之可也宗社幸甚愚臣幸甚

　　○乞治党邪言官疏

