<!-- { "loadSidebar": true } -->
　　自便都不识觇伺人饮酒呼歌扬扬如也唯其
　　中独有所得于中而于世之成败利钝置之若
　　忘故其穷而死也则宜为之赞曰鸡鹜争食灵
　　鸟不顾有嗈其音爰合韶濩泄彼天和师旷徃愬洞庭斯张帝聿其怒于搏于铩栖之故伍琅玕之林昆仑之圃
　　庖人【汪道昆】
　　庖人吴三五者婺浦阳人也以屠为事善治庖韩长公为浦阳令喜賔客令置酒召三五为具数当令意三五时时给事县中令察三五驯谨不谯让壬子冬十二月三五从令上计至彭城黄河氷不得渡度且失期泗上亭长绐令曰旦日第开冰渡令信之旦甚寒防泗水大至舟半渡冰合上流冰如矢石下击破舟徒属皆号泣争脱死令弃舟走冰上冰解令出没水中者三令舍人韩禄下索令令执舍人手俱不得济三五顿足曰公死矣倍公不祥乃赴令令呵止三五毋俱死三五又溺一丈夫临泗上垂绠下三人引绠赖不没舍人大呼曰我公贵人活我公者予百金于是船人崔桐刺船开冰来出三五三五谢曰臣死且不恨亟活我公我公长者也崔桐出令载楼船中次出舍人次出三五三五死矣无何令活令仰天哭曰嗟乎三五从予千里游奈何以余故杀三五哉乃倾囊中金治丧具葬三五彭城西云汪子曰吴三五市井之鄙细人也方其鼓刀以屠録録未有奇节及事令不见知一旦急令之危顾倾身为令死虽烈丈夫何加焉余过浦阳其俗龊龊纎啬少壮士令独能得死士则自令贤矣
　　查八十【汪道昆】
　　野史氏曰古之人不卑小道务有所成名彼操一技之能必入其室君子葢有述也查八十名鼐休宁北门人也字廷和鼐父珂母刘氏母夣灵龟入卧内遂有身旣而生男防大父华年八十大父喜命曰八十云大父以贾起家鼐从父已受贾少负意气务上人尝过毘陵倡家鼐为弦歌佐客酒倡引琵琶侘鼐目摄之鼐怒祭酒谓倡他日不以此擅场有如酒时寿州钟山琵琶最善故尝师药师张六老及老将谢彦明一时侠少若工师即善弹尽出山下鼐奉千金为山寿师事山无何尽得山法鼐卧起服习日夜不絶音居顷之过山逺矣山叹曰郎君吾师也山何敢为郎君师于是乃过故倡倡不知也一弹而四座辟易以为神倡蒲伏下堂涕泣莫敢仰视鼐愈益自负事事务上人当是时滑人李贵善技击襄阳吴奇善骑射豫章孙景善蹴踘金陵马清善箫吴人张大本善琴皆独步鼐悉从之受业务尽其长客曰防犹不免于穷吾惧吾子之力诎矣鼐乃缓一切仍专事琵琶旣托贾而游所至人人亲鼐之吴习祝希哲杨用脩王履吉唐伯虎文征仲引为布衣交之大梁周王使人召鼐鼐语使者王能客鼐鼐来不能鼐裹足逝矣于是长揖而据客坐尽王驩窦得意以倡幸鄢陵王且蛊太原公子得意深自闭絶外交旣闻鼐名私事鼐鼐方结客得意岁出百缗佐客资居七年事鼐唯谨得意请得备箕帚妾幸托终身鼐谢曰鼐即穷身顾自有妇卒不可入楚楚愍王遣使操币逆之蕲鼐遂留蕲辞使者及愍王杀蕲人多之入广陵大贾李从尧执贽请业鼐笑曰郎得富家翁为弟子鼐将鬻技乎哉嘉靖中江以南竞南音废声伎鼐且老复过金陵尝入平康里为清弹诸美人无知者安氏媪年七十瞽矣闻之大惊曰此先朝供奉曲也国工张六老能之客何为者旣而知其鼐也起为按节相视以为知音鼐还休宁未有子继室请置妾数以为言鼐叹曰天地乐我以能事假我以长年广我以交游延我以声誉于我过矣安能复昌阜我后邪日从诸少年游鬬黄雀树花木乡人王仲房陈达甫亦时时过之野史氏曰世俗言琵琶一部乐耳鼐独以此称絶技其专壹之効与先民或以荑稗为美博奕为贤有以也昔髙渐离易衣而惊坐客视鼐诎故倡何异焉彼以匹夫而距王公借令事贵主以干进彼且羞为之矣吾乡故多节侠则鼐其人乎
　　樗仙【呉鼎】
　　樗仙者东海散人也少负奇气有囊括万象流观宇宙之意尝为学官弟子举于有司弗成輙弃去曰是不足学益浪迹五湖三江之间神悟所到山川草木禽鱼飞跃隂阳雨露所变现古今豪杰之迹得其精意一发诸画图所至荐绅争馆于家捐重赀购请尺缣片楮如获重器然由是声名焯然满公卿间顾其言曰樗无用物也寓言之士有称焉画者虚无景象也长康道子名于今亦不卑要亦无用之用不物之物天行而神防游艺而道存庶几古眞人之流哉因自号樗仙云士嘲之曰仙者岂是为利邪解之曰吾未能辟糓轻举于尘之表则亦恶免以此易彼自濡其身乎士笑曰若是樗非果无用者矣外史氏曰江海之士翩翩文采多伎术扼腕谈神仙顾其効鲜足征者嗟乎众人用物之迹仙者用物之精能运其精而变化莫测往来不穷虽名曰仙奚怪焉樗仙之于画殆悟是旨否邪不然恍防弗可象者夫孰能象之学仙者可以思过半矣樗仙谢氏名时臣与予善聊为论著于篇
　　周汝衡【顾璘】
　　周汝衡苏人也上世善隂阳星厯之学国初征钦天监遂徙家金陵又以医行至汝衡资絶人见世工率习近世脉诀方书诸家説不究本源即见病莫知从来一切揣度施治乃悉屏去众习书独取内经本草难经等书彻书夜读务穷精奥初为小儿医輙有奇効声称歘然时杨茂者学古大方脉医羣工视为迂怪皆笑之独考功王与余等数人尊信之时时赖其効汝衡好其论议独相与往来讲究甚密益歴阃域由是吾党并重汝衡后杨茂死南都病家独争迎汝衡凡汝衡至诊病立方多与众殊指诸富贵家所馈金钱恒倍它工汝衡独知斯道深永或失手则杀人重于用药遇有故輙不赴人召及赴召或见病疑輙不投药大率如仓公所设意凡以重故诸人弗测所操或谓其难致汝衡终不言又善谈名理及神仙幽怪家説每过士大夫言即移日多失诸富贵人召故所获金钱反不逮他工士大夫久益愈重汝衡余家人病无贵贱必迎汝衡汝衡无不至药亦皆应手効余尝问之曰若子于医可谓入室矣乎汝衡曰噫嘻言过矣言过矣夫医者圣人之学也非盛徳莫能操其虑非明哲莫能通其説如铨者尚未能瞥藩篱安敢望堂阶乎是故士有能知草木金石昆虫之药辨类审性析经致能弗乖其宜弗乱其忌是谓知物知物者巧士有能知人之疾病淫于四气薄于五脏动于七情见外知内按微知巨占始知终执生知死由是以审施汤液醪醴鍼砭按摩之治是谓知证知证者工士有能知脏腑之所表里经络之所离防荣卫之所辅胜命脉之所消息选物説方制于未形体微发虑决于众惑是谓知生知生者圣士有能知天地之情隂阳之本变化之因死生之故立教布法使人专气含精以握枢机汰秽葆眞以固根柢疾疢不作神乃自生是谓知化知化者神夫神圣者上智之能事未易冀及工巧之道术学之所造也医不臻此不足以名业请借事实譬之是故不知药理盲投钩试是将兵者使人以弓刺而引矛盾射也察病不定揣摩施治是相国者昧国所患而寛猛倒施也尚焉得为将相平哉此败乱所以接迹于天下也铨为此惧于是闻召如赴难临病如对敌探匕握勺兢兢如不得己心有所重也今怒者乃以慢诋安得戸説而家告乎已矣巳矣尽吾之心愼吾之术苟糊吾口而巳请勿以医名我可也东桥子敛袵谢曰仁哉汝衡知道之难而不轻治人其所全治可胜量哉昔者齐桓公欲相鲍叔牙叔牙曰如欲霸天下必管奚吾可相秦始皇欲以二十万卒伐荆王翦曰非六十万不可此真知将相之道者也故卒有功于人国汝衡之于医殆类此乎余患世之人终不知汝衡为作小传
　　盛少和先生【徐显卿】
　　太史氏曰游于物之外者其心闲而无事其所究艺术必精吴中世公卿亦世医名与公卿埒曰盛氏御医寅字启东生而髯侍文皇帝数赐密叙家人语上亟称其髯不名启东有五世孙更精其术功被大江南北皆知有少和先生盛翁其为人脱疎当其作癖不可控揣斯其医擅天下者哉盛翁讳应宗字斯因其别号少和特着其世系显贵与翁生平起人于阽危奇验不可殚述王大司冦元美志其墓颇悉余不复赘大都翁诊脉自世所谓名医者皆曰寒翁独曰热皆曰热翁独曰寒以至曰虚曰实皆洞察出人意表皆曰某伤寒曰某疟翁独曰不或暴死投剂一服而苏或似亡恙竟不治其生死久近一一刻期不爽治老者輙决其自此寿几年治妇人病已能令其有子治贫子輙密寘金卹其窭于是吴越间所尸祝而愿为翁之子孙者有之翁白晳美须髯疎眉目葛巾白袷行山水间望之若神仙中人寒微有疾召之不待再而往剂必精至富贵有力人盛车马迎之君不乐与周旋輙匿身狭斜或广野中不复可踪迹久而强致之所得金帛輙随手散尽性好声伎有所善姬解琵琶音律翁晚节弗得是弗驩晓事者俱不即迎致翁而预致大舫鼓乐匿所善姬要之翁輙至一大贵人迎候浃旬始至巳及门忽失翁所在苍头遑遽迹之乃窥其邻陋屋伛偻而进诊窭人脉调剂已始过大贵人大贵人恚不敢言所过人严奉之重于卿相已而忽去不可留尝中秋过大家伶优两行盛供帐待月翁忽去迹之乃挟所善姬拍浮石湖中奏丝竹彻旦大乐人多谓之痴年七十余幸内不衰濒终属岁除问讯相踵翁使悉为酒属善讴者讴歌枕而听之乐元旦示起色已而熟寝至五鼓卒翁天性孝友以独身奉母姜姜病亟刲股糁羮进之遂愈既夀考终犹毁瘠逾礼严其伯氏如父其闺阃间肃如也余少闻正嘉间吴中草圣曰祝希哲其画登神品曰唐子畏两公当盛暑皆散髪祼饮虽以直指使者之重临之以傲然不屑也盛翁知有声伎而不知有公卿故能精其术如此彼其所托寄逺矣近来之文章技能多不及前辈何论古人哉嗟乎翁不朽矣
　　二客【曽朝节】
　　先生故多方外交慕养生家言则交运运不善病若叶松崖旱能致雨病则不禳不药能立起若刘清溪皆延致之舍至于没齿余获睹记二客之所为挥麈而谈有足警发者焉为作传
　　刘清溪者名道江西之髙安人其初流寓桂阳州与诸贾人处阓中而不以积着自营独持数编符篆呪诰科书所受于其师者即其文讹舛不改为谓是足以号召诸神而祛邪灭祟如响州人倾信之焉先君还里中过而遇其人喜之曰往在衡山耕将有糓乍不雨輙半收久则苗或槁死有束手叹耳孰若以刘君居吾田则无忧丰歉君葢有妪同食贫使人舟载其所奉之神像俱之龙隐日手抄其书讽诵而叩其所以役鬼神者云旱乃为坛与之昼夜日中拥重絮以汗难易多少方向为刻应云将起以舌黙书符篆望其方作势运之云合而隂将雨矣雷电交作结幡成龙蛇形手且以令板呼雷之名如在其左右观者见其电光着两鬓固愈快甚得意雨水倐而决渠并塍间矣郡苦旱尝召之亦然书符呪枣已疾而犹好以桃箕下神告凶吉即余甲科名第预决于二十年前尝语余曰吾身后当作仙余哂之曰作仙必脩链有道术万一能成君何脩而能仙乎则应曰吾乃为仙官旣死数岁有村觋某者盗请其所供神像将安座而魂附其子斥曰而安得飨吾神雷电骤作闪铄其戸以刀自击其胷觋乃大恐亟冐雨奉还之余之丙子上春官也附着于余老仆辅告以所中第如前言眞若己仙者焉余乃慨然语人曰人第患无眞志乎眞志为圣人则圣人矣眞志为仙佛则仙佛矣刘君鄙行其教专笃白首不懈冬寒犹晨起跪念诸鬼神诰尽香一炷自粗粝外不肻置一念果足以不死岂有眞志为圣人而不能者哉其妪贤与之相守没皆厝龙隐山原岁时为祭扫其墓
