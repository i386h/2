<!-- { "loadSidebar": true } -->
　　虞文靖公不肯铭白云许先生之墓以书币复张率性转致其门人门人于先生犹父子以父事于人而为人所阻未有不怒者庸暇计其可否哉无怪许氏门人之致辨也王余庆联往复书为一通识其末曰世固有越世而相感竝世而不相知者侍书文章天下所共知人品气节亦天下所共知是恶用以口舌辩敬书以见古今士俗隆污其言意正平和婉不激不露度越同门逺甚后之观者止可致感叹于存殁之际取以为身之戒勉不宜巧排力辩为死者定枉直于不可致诘之乡而加之意非侍于君子之道也公书中语于先生固已尊待之至若其论列为铭非知之尽则无以诏天下而信后世意即东莱所谓待人不得不寛论人不得不尽者或遽以此议公昧于知人公于先生言极尊待岂得不知所不知者特以行状多未谕终莫能得其学行道徳之详而难于序述耳此岂可与苏东坡不肯奉诏作范公埋铭者例论哉宁三复庄诵因文靖公书见古人为文之不茍因王余庆诸门人之书见古人师弟子恩义之笃余不敢知也是巻流落人间楮墨如故而今为彦章都阃所得可以托不朽矣予见巻中题识者无不致疑于彼此之间敬为之解
　　痴斋解
　　字书释痴为不慧又训为病故凡愚昧狂诞者世皆呼为痴非男子之美称也以是称人之真痴必且唾骂不受宦达如陈君大用乃独取以自号尝询其乡人云大用初为儿时不解人弄能言而不知骂识物而不知取壮有室而不知私好读书领举犹不知所为务与人接张目洞视而词气不形情思疎濶乍见之了若不辩菽麦者隣里乡党率指为痴君不知其不可也谨受之以名斋始予尝以所闻道之于人人亦信然观其通判嘉兴公明刚断警达无遗所至清介峻絶奸不能干强不能梗无情者不能蔽运斤成风游刃余地不复知有盘根错节而绩用所致川流山峙超越故常不九载拔迁同知楚雄府夐若老于世故者人始惑焉以其有隠徳或重器深藏假是名也非真痴然不可往诘相与问于宁宁解之曰古人谓徳慧术智多生于忧患又谓利令智昏物过精则愚而又有所谓哲人之愚则是气质昏明皆可变迁下上曾参之鲁高柴之愚出于所禀微子之狂寗俞之愚非其常态愚鲁为不慧佯狂近有疾将世所谓痴也然一以承道系匹亚于圣贤一以全宗国不损于仁智其真也有所成其假也亦有所济孔子尝称重之晋唐之士往往有因不慧致盛名者固不足较然三代以下列国七十子之徒经纶于圣人者无几乃切切于愚鲁狂简之人将必有深意于其间斯须形迹何疑何惑而屑于问言未几有飏言者曰通府君病世之慧者多术欲使人去营务亡智计以归诸淳无为故以痴自矫而独论其真假所谓见表而遗质也因复解之曰客之言几于愤世疾邪而意则入于黄老非所以养徳而协类者君子之于众人不懵懵以同不察察以异节其余文其所不足逊出正入简易易化斯可矣如欲充客之言吾恐剖斗折衡犹未足以底清净必若废先王之制以愚天下者然后可少已邪此异端乱政之沿流而谓儒者欲为之可谓过论矣
　　赞
　　画虎赞为方同知瓒
　　文以榜称武以阵见诗以御谗易以象变虎真可好哉彼其出之受过蹈之畏囓驱放者垂声射猎者颂説是又好虎者不如恶虎者之众也然而有伟其形有炳其文躭视雄据烈啸腾奔卫及藜藿百兽是尊从隂翊阳生风集云茍其才之成功也如此而一好恶尚何足云噫岂直虎也胡寜匪人
　　杨朝用宪副像赞
　　貌和而气刚外圆而内方彊御不避震坠何伤在唐李勉在汉张纲半生心事十载穷荒其去也所共惜其来也所共望遏之而发益竣晦之而道弥彰是天固有意于大任而屈信之权乃故尔其低昂也
　　费公乡老像赞
　　衣冠萧散容色清纯约于用物不丧其真乐于容众克济其身是翁也与之近礼乐道世故隠然儒者之习与之论空寂外尘俗居然方外之伦也
　　张先生遗像赞
　　呜呼先生不可复作一典民社终老丘壑进不自縻退有真乐斗酒百篇清琴野鹤逺世若遗归化如约存殁有恒俯仰无怍不知者以为上饶之丞知者以为海盐之达视彼患失悲穷之徒所与终日偶语而不如其一谑者也
　　杨同府像赞
　　志定神闲行徐往独鹤貌猿情葛巾野服此在朴轩养素时耶一堂春退公时耶可归堂别后闲云晚兴时耶噫进退久速吾不尔期恺悌之泽嘉与之思
　　夏世康像赞
　　使人皆如公言则邑中可以无讼使人皆如公行则里中可以无争使人皆如公之处子妇则慈孝之风广使人皆如公之处朋友则信义之道行嗟夫善人不见及见有恒清温慎静徳容有征是宜其福寿之兼萃子孙之显荣适足以表其平生也
　　宋澹庵胡先生曾祖行军司马兼尚书遗像赞
　　才兼文武识达安危功名自许进退时宜使遇汉高帝万户侯岂足道使遇唐太宗三军帅其何疑虽所遭不偶而亦翩翩浊世之鸿仪也
　　击壤老人像赞朱天锡父
　　此击壤老人朱公之遗像公之死其生也公之貌其心也公之子其业也公之寿其徳也死顺而正貌安而雅子以文显寿不在下后有求公质予辞也
　　郭应物像赞
　　蕴石之玉出镕之金松间独鹤月下清琴寒花栗里流水山阴闲适如靖节而行不失步潇洒如逸少而乐不惊心斯人也方将寻其落叶之迹而适遗我以佩玉之音也
　　澉川余以庄母像赞
　　有女徳有妇道有母仪三事既具百福孔宜富与贵其所积子与孙其所遗生可以为闺门之则死可以动里巷之悲吁人其逺而
　　郑经歴像赞
　　言确行端色康貌雅其名位则满发而溢流其门第则调高而和寡其犯而不校或可比就车认牛其敬慎有加庶乎对御数马是将有可大之才而暂处乎下者也
　　杭州王瑞之遗像赞
　　此王瑞之之像也冠服俨古仪度逼真其知足致物而取之以义才足应物而济之以文寄傲湖山将次林君复之地逺游江海庶几司马迁之伦名自行出逺以近闻一乡美士三代遗民吾视其表固应眉寿百岁察其内殆欲敛所未振而归于子孙者也
　　杜益之画像六赞
　　良玉在璞精金入镕爰珠爰鍜承此化工
　　右儒服
　　驹食于场凤鸣于冈席珍就聘利宾于王
　　右进士服
　　其貎清温其服安吉不肆不矜堂奥惟一
　　右燕服
　　惟月之朔惟任之初昭此公服惟昭厥图
　　右公服
　　奏假无言盥肃有孚格上萃下徳容亶如
　　右祭服
　　徳称其服位宜其才画日三接公其允谐
　　右朝服
　　郜敬行乐像赞
　　医门之奥艺苑之华徳容明爽仁施令嘉金匮玉函青山緑野盛满若虚见此恒者
　　张世清夫妇像赞
　　读圣贤书遵礼义教穷不变业老不衰孝衣冠修洁言貌安详庶乎君子允矣不忘
　　美不外闻善自中出夫赖其资妇谨其则寿所宜也福将绥之嗟我童幼夙觌阃仪
　　施汉章像赞
　　出处有以仕止合宜非学何从非识何施福禄丰宁坦素和美天厚其生人考其履安此难老永保厥成绵绵寿耉为时典刑
　　外翁无锡许公本像赞
　　其貌皤皤如其心之和其服襜襜类其形之贤不违乎天不僭其分老壮穷坚顺受其正
　　原宪图赞
　　上漏下湿与陋巷之地同蓬室瓮牖与箪瓢之事同坐而弦歌与不改其乐之心同何夫子独称顔渊而不及原宪岂顔子不自知其贫而原宪犹有意于贫耶宁与屡空之誉问耻之答庶有得于几微之辩也惜乎子贡徒闻其言而不受命得无有愧于师友哉
　　王总督三世像赞
　　祖征西赞
　　超骧督府总制戎兵禁中牙爪阃外干城玉带垂腰金印悬肘功光于前业垂尔后
　　父征西赞
　　世泽丕承天休式迓叅副三淮提总西夏温然器宇赫尔声威我既觏止人皆仰诸
　　总督赞
　　宿卫近臣楼船上将介胄中锡符节东向世美难子恩厚难臣展也忠孝上答君亲
　　寿星图赞
　　拱曜中枢分辰南极出没有常明晦惟徳有肃其象有其名海宇平格天下文明
　　素履先生刘季俊像赞
　　人谓公缓公固任之人谓公贤公力却之棼错纠结公且无事优游闲适公方有为爱恶不显宠辱俱遗念大雅之犹尔怅遗丈之在兹呜呼乡无善族巧幸日滋鸡羣野鹤非公其谁
　　母姨朱硕人寿像赞
　　良金其重美玉其温象贤晜弟表徳闺门早宜家室晚盛儿孙永言福寿如母犹存
　　夏大理行乐图像赞
　　此大廷尉夏公之像也胡为乎辍经济而事优逸蔽文章而见质朴释金紫而服韦素逺庙堂而居丘壑空谷返食场之驹九臯止闻天之鹤是盖将持盈以谦退收功以静约超埃壒而上出乎寥廓殆欲学夫先天下而忧后天下而乐者也
　　潘清溪像赞
　　方外之学公大有得而予不察儒者之道予未有闻而公则达朋友之义自少以老迹异心同彼此相好日见不密岁见不疎静闲冲澹白首如初此其所以见重于同门而乐交于吾徒也
　　静庵沈贵像赞
　　饮射嘉賔磵阿闲叟介不离伦和不丧守其言可以警俗其行可以居久简慎可以遗子孙柔静可以跻寿耉生于今而及古人之心通乎时而几隠士之偶林下衣冠海滨士友若静庵者予与交自青年延及白首所谓累百不如而一乡仅有者也
　　致仕彭公像赞
　　气和而充度闲而雅只暂时金带紫袍却一向白云緑野事简心清调高和寡二女荷凤勅龙章诸子秀琼杯玉斚庆本善余寿因天假所以托微意于神仙将欲与造化而相上下者也
　　郜仲垣先生
　　毉学渊源士夫仪矩仕不出乡以道没齿衍恒斋之正传世方鉴之遗祉其前也有承其后也有啓吾不能起先生于九泉犹庶几挹遗风于三子也
　　许一樗遗像赞
　　孝于其亲友于其弟其本既丰其末斯萃即其外则言温而气和发自中则水流而云逝诗礼有传才誉兼致其存也足以为乡之能人其没也可以称士之前辈嗟一死而一生胡忽来而忽去惟始终之安全庶轩拔于永世
　　郭县丞爵像赞
　　色和而康貌安而习诗礼遗风衣冠世泽文可以润身政将以及物斯人也殆欲复浑厚于浇漓变威刑于礼徳者也
　　刘天与母安人陆氏赞
　　遇终风之暴而不致怨于夫谨栢舟之誓而非不谅于母惟蓬茅沟壑之不动其心思故布褐糟糠之不充其体口母兼父事全教娶于孤寡之余妇供子职备养祭于防独之后否极泰来萟蕃获厚是宜其福寿之华滋而子孙之荣阜嗟彼稠人盖邈乎其难有也
　　刘孟颙处士像赞
　　美行良材清风高节兄与弟弗忘其成规子与孙能守其遗烈其道也不待生以存其名也不随死而灭斯所谓宗族之主器乡邦之先杰也
　　杭州夏秀才夫妇像赞
　　志可大成而阻于病才可有为而厄于命镕金铄范璞玉沈沙才志未彰乡邦之嗟于嘉硕人婉娩贞洁生克宜家死当全节妇以义尽子以徳兴其将含笑于地下而有光于九京也
　　刘廷信布政像赞
　　致逺之才适用之学温润栗然和裕俨恪陟要不趋遇险不却端已正人先忧后乐
　　刘仲通像赞
　　名家之裔盛世之名于家则栁公权之匹于乡则王彦芳其人
　　刘公瑞像赞
　　晦不自汚学非羡久才与行俱而命则否庶几令名永光不朽斯人也岂固丰其前而啬其后者耶
　　丁友松像赞
　　拔族之标出尘之想翠竹苍松兰舟桂舫望之者乐材即之者利往吾将计其迥出蹊径耸霄壑而上之脱絶维系遡江湖而东向也
　　王吉之像赞
