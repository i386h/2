<!-- { "loadSidebar": true } -->
　　匠氏营国必先庀其材匪直椅桐梓漆松柏而已虽瘿肿魁瘣勾曲之木亦莫废焉第相其宜以为之用取材之贵夫博也予少而学诗非汉魏六朝三唐人语勿道选材也良以精稍不中绳墨则屏而逺之中年好钞书通籍以后集史馆所储京师学士大夫所藏弆必借録之归田以后钞书愈力暇辄浏览恒资以为诗材于是縁情体物不复若少时之隘惟自喻于心焉防华山人善诗其钞书之癖颇与予同官舍之暇席溷咸为钞书之所山人自歙再徙而莅宁波天一阁藏书具在故所钞书比予更富其取材也愈博宜其诗之雅以醇闳而不肆合宋元来作者之长仍无戾于汉魏六朝三唐人之作也今之言诗者目不闚曹刘之墙足不履潘左陶谢之国顾厌弃唐人以为平熟下取苏黄杨陆之体制而又遗其神明独拾沈滓此犹杭人之结屋伐荻芦以为筄编竹以为簃削板以为防见者幸其成之之速且易一旦燎以火其不化为烟尘土砾者罕矣予故论诗必以取材博者为尚而山人吾臭味也遂书以为序
　　刘介于诗集序
　　郑陈曹桧之风比于大国而吴独无诗言游在孔门以文学着顾未有篇什传者一延州来季子观六代之乐能审其音曲畅其防言之不足而长言之咏叹之遂为千古说诗之祖信夫善诗者莫吴人若也今夫言志之谓诗持其志之谓诗故士必先尚其志而后可与言诗唐人之作中正而和平其变者率能成方迨宋而麁厉噍杀之音起好滥者其志淫燕女者其志溺趋数者其志烦敖辟者其志乔由是被之于声髙者防而下者肆陂者散而险者敛侈者筰而弇者郁斯未可以道古也南渡以后尤延之范致能为杨廷秀所服膺而不入其流派元季髙季廸徐幼文为杨亷夫后进而不惑其裦讥斯善于诗者矣刘君石龄字介于孝子之子以髙才不试于有司销声割迹恒以吟咏自娱多师以为师能反情以和其志顾世之以闻誉标榜者不及焉然吴虽多才莫或先之者也予家吴中四姓之一先世自吴移秀水以吴防分地纪考之县在辟塞之东初非越境洪武造邦亦尝附于直而先太傅为长洲何氏赘壻遗宅近临顿里门西向临河有隙地曰朱衙场吴中故老犹识其处比年侨寓白莲花泾五载酷爱洞庭消夏湾山水之胜风俗之厚思携家以老介于将薄游曷归乎来卜邻于是仿松陵之唱和彼袭羙楚产得附甫里以传矧予族望本自吴者乎度介于之不吾弃也已
　　胡永叔诗序
　　世之论者恒言尼父删诗不録吴楚吴则无闻若楚于二南録南有乔木而江汉存于大雅不可云楚无诗也迨王迹熄列国之诗尽亡惟楚有材屈宋唐景交作是诗之后亡者莫如楚矣自明万歴以来公安袁无学兄弟矫嘉靖七子之弊意主香山睂山降而杨陆其辞与志未大有害也景陵钟氏谭氏从而甚之专以空疎浅薄诡谲是尚便于新学小生操竒觚者不必读书识字斯害有不可言者已于时秦有文天瑞越有王季重闽有蔡敬夫争相效尤变而益下无惑乎世之言诗者以楚相诫矣有人焉生乎楚而不为楚俗所移吾友黄冈杜于皇是也于皇侨居白下者也今楚风既渐返而淳又永叔昆友移家无锡所食者西神之禾所饮者慧泉之水相往还酬和者率吴越大夫卿士宜其诗之不类于楚遗派也虽然学诗者当进于古师三百篇庶近于汉师魏晋乃几于唐未有师宋元而翻合乎羣雅者譬彼泛舟然泝洄者不若泝游之便必欲逆流以上吾知鼓柁之匪易矣书以为序
　　汪司城诗序
　　曩因周布衣青士友汪君晋贤既又识君哲昆周士令弟季青季青方年少结交皆老苍品骘风雅气足夺人嗣是海内称诗者相与订揽环结佩之好予留京师不相见乆比归而季青通籍除北城兵马司指挥尘沙之蓬勃干谒之奔忙判牍之繁冗对簿诘察者率栗果之恶少年黔面之逃丁探丸之宼宄意其无暇作诗人矣而吟咏愈多既而坐吏议归则道途之作益多且工其过吴江盛泽诗云夜灯千匹练秋雨半湖菱匪仅开宋元之窔奥直欲造唐人之堂而哜其胾者也昔襄阳孟六杜子羙称其清诗句句尽堪传而王士源为作传独赏其微云澹河汉疎雨滴梧桐一聫任华倾倒李白则爱海风吹不断江月照还空两句是诗之絶唱正不在多惟赏音者举其一二而全集之堪传作者可无怍矣今之诗家不事博览专以宋杨陆为师庸熟之语令人作恶季青昆友各聚书万巻分贮于楼季青摭韩杜韵语以为诗材正正竒竒各得其所宜其诗之日进于格也已
　　李上舍瓦缶集序
　　同里李上舍秦川出其吟藳问序于小长芦钓鱼师鱼师曰子之以瓦缶名集也何所取诸荅曰淮南子有言穷鄙之社叩盆拊瓴相和而歌自以为乐防取以喻其弇陋云尔鱼师曰谦矣子之自喻也八音之用唯土独寡伊耆氏之鼓尧民之壤乐方失传周官之所展埙焉而已大者谓之嘂外无闻焉若夫缶见于易见于诗见于尔雅王肃云是下民质素之器许慎诠之则云瓦器所以盛酒浆秦人鼓之以节歌盖匪乐之噐而有乐之用焉然坎其击缶宛丘之道载之陈风匪仅秦人鼓之风又云值其鹭翿则不独以之节歌而兼可会舞者已逸诗不云乎君子有酒鄙人鼓缶虽不见好亦不见丑今上舍之诗丽者不恌髙者不抗古诗多于近体五言遒于七言是诚能道古者其风肆好非大雅之材与尝谓诗人之病在亟于见好亟于见好或反形其丑焉上舍务以汉魏六代三唐为师勿堕宋人流派优游涵泳日进不已譬之于缶髺垦薜暴之毕除音声乃出中乎律吕试奏之鹭翿之侧与雅乐奚殊哉
　　王崇安诗序
　　予求友于闗中先后得五人焉富平李因笃子徳三原孙枝蔚豹人泾阳李念兹屺瞻华隂王撰无异郃阳王又旦幼华五人者其诗歌平险或殊然予与论议未尝不合也子徳髙视流軰独兄事予毎过辄坐主人下尝用十六蒸十七登韵赋长律四百言赠予及同入史馆亟上书陈情请归飬其母予饯之慈仁寺挥涕而别二十年来五人相继摧折而予之同调日以孤矣今年冬知崇安县事郃阳王侯琴伯以槐防堂集惠寄发函伸纸诵之格诗近体各有其长当夫冥搜而出泠然以风飒然以雨及其既霁春阳秋月明媚于千花百草之间由其兴防之髙逺不专工字句之末故五人所应有者有之所应无者无之也子徳曩语予曰吾秦周之旧也小雅之材七十四大雅之材三十一非产于周者乎降而秦风于车邻侈车马侍御之好于驷鐡有田狩园囿之乐于小戎无衣美甲兵矛防之备若似乎成周之遗俗一变而为无道之秦不知蒹葭白露之三章其云水一方者盖言洛也所谓伊人则东迁之主也溯洄溯游纒緜悱恻本情深故主之思此延州来季子叹其为夏声焉悉乎哉子徳之善言诗也侯集中之作其原率准五人尤能畅子徳之旨今宰山水之邑昼帘多暇有桥有池娑拖以咏跁跒而书且也去十六洞天一舍而近升天游之观云物之恠竒峦之向背岩泉谷鸟之鸣戛其取材也不穷以絶胜之地毕收之吟巻之中将见耸髙之格日进而不止毋谓秦无人侯其代兴矣夫
　　楝亭诗序
　　杜子美言诗语不惊人死不休韩退之言诗横空盘硬语妥帖力排奡而白傅期于老妪都觧张子厚云致心平易始知诗陆务观云诗到无人爱处工羣贤之论若枘凿之不相入者然其义两是亦就体制分殊尔今之诗家空疎浅薄皆由严仪卿诗有别才匪关学一语啓之天下岂有舍学言诗之理通政司使栋亭曹公吟稾体必生涩语必斩新盖欲抉破籓篱直开古人窔奥当其称意不顾时人之大恠也公于学博综练习掌故胸中具有武库浏览全唐诗派多师以为师宜其日进不已譬诸骝骥騄郭椒丁栎腾山超涧驰骋既熟下而纵送剧骖之区其乐有不可喻者已
　　和鸳鸯湖櫂歌序
　　吾乡旧事吴防分地纪既轶不传而张元成志今亦不可复覩予于甲寅之嵗掎摭遗闻作鸳鸯湖櫂歌百首示同里诸子属而和者仅中表兄谭舟石一人而已舟石取材皆予所未及道故新城王少詹最称之回思往事又十二年矣魏塘曹次典相遇京师复徧和予韵事不必异而辞则必工假令功名之士读之犹深故乡山水之慕矧予之侘傺无聊者乎昔张尧同成嘉禾百咏不闻有和者予之诗既有舟石和于前又有次典继其后安见今人之不古若也次典其锓诸木试以质少詹可哉
　　橡村诗序
　　诗犹夫射也栖鹄于侯有参有干貍以为歩龙首蛇交以为福虽为物不同其志于中则一尔彼其搢三而挟一支左而诎右此夫人而能之也举旌以宫偃旌以商三耦八算负侯而唱获射之必有节也武夫之赳赳有终身射而不知节者矣或留焉或扬焉或出于方焉善射者则异是燕角之弧朔蓬之矢决拾并夹必选其良此犹诗家之取材也六弓四弩八矢之法参均而九和角与干权筋三侔胶三锊丝三邸漆三斞水之以辨其隂阳夹其隂阳以设比设羽设刃此犹诗家之链句也鹄有逺近有髙下则审之在我而已今之言诗者多主于宋黄鲁直吾见其太生陆务观吾见其太缛范致能吾见其弱九僧四灵吾见其拘杨廷秀郑徳源吾见其俚刘潜夫方巨山万里吾见其意之无余而言之太尽此皆不成乎鹄者也尤而效之是何异越人之学逺射参天而发适在五歩之内也乎吾家橡村弟善古今诗其取材必良其链句必极精致陈言务去而夕秀啓焉譬诸射者持弓矢审固动而不括必志于彀诗所云终日射侯而不出正者矣橡村贻书索予序书至是日适观射于市之南遂取以为喻
　　东浦诗钞序
　　朱氏望在沛其后避地丹阳望又在吴居张顾陆三姓之上其于楚则荆门襄阳零陵郴安陆聚族居者多以名位显悔人家潜江以文学着乡里贡入国子监视取功名甚易及留京师五年凡三举乡会试开院日朱氏无一人中式者以悔人之才亦沦落不遇考五行家言若萧氏之宅经郭氏之墓图五姓各有禁忌当其不利悔人文虽工无益也夫士不遇于时则思见称于后世悔人舍帖括而专工于诗宜矣诗之为教与时文异必其不雷同于众人而后可传悔人之诗其初诵之或郁轖而不舒徐而绎之则温厚悱恻皆合乎古人之榘矱使浮薄之气不得接焉以是新城王先生贻上称之郃阳王君幼华又称之宜阳杨公退庵商丘宋公牧仲又称之然则悔人于诗不若时文之蹭蹬不必竢之后世已为羣公之所许又何虑其不传也乎诗言之矣岂无他人不如我同姓悔人归乎东浦之堂愈肆力于古则其诗当更进于是庻几论门才者吾以潜江为望焉
　　腾笑集序
　　竹垞主人少无宦情耕长水之南年五十矣
　　天子下诏征文学之士备顾问著作之选有荐于朝
　　召试体仁阁下
　　天子擢居一等除翰林检讨充明史纂修官故事翰林非进士及第与改庻吉士者不居是职而主人以布衣通籍洵异数矣越二年
　　天子增置日讲记注官则主人亦与焉是秋出典江南省试拜
　　命之日屏客不见将渡江誓于神入闱矢言益厉闻者以为恠迂公事毕地主问遗辄以分故旧携其妻入京师无家具仅载书两大簏而已盗劫其居发所藏止餐钱二千白金不及一镒也明年正月
　　天子召入南书房
　　赐宅景山之北黄瓦门东南居一年名挂弹事吏议当落职
　　天子宥之左谪其官复僦宅宣武门外遣其妻归独处一室庭有藤二本柽栁一株旁帖湖石三五可以坐客赋诗于是酒人稍稍来游或有过而问业者爰出通籍以来所作镂示同好其曰腾笑集者取诸孔稚圭北山移文之语也噫主人以诗文流传湖海四十年一旦致身清美入侍
