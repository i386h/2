<!-- { "loadSidebar": true } -->
    ○授柏耆尚书兵部员外郎制
    敕：守起居舍人赐绯鱼袋柏耆：朕闻亟迁则彝伦攵，滞赏则劳臣怠，兼用两者，谓之政经。夫南宪右掖，至於中台，我朝之极选也。俾尔环岁之内，周历兹任，岂无意焉。元和中，盗杀丞相，疾伤议臣，齐、冀之间，交以祸端相嫁。耆自青窖中，提转丸捭阖之书，驰於诸镇，使承宗疑否隔塞，一朝豁然，纳质献地，克终於善。承宗既没，承元授事，耆又将朕教告，命於承元，万众无哗，一方底定。此而不录，将何以劝？凡百多士，无忘急病之心。可守尚书兵部员外郎，赐绯鱼袋。
    ○授高钅弋守起居郎依前充史馆修撰何士尚书水部员外郎制
    敕：行而不息者时也，久而不可泯者书也，微史氏，吾其面墙於尧舜禹汤之事矣。尚书郎亦有会计奏议之重，非博达精究之才，其可以充备兹选乎？高钅弋、何士等，富有，文章，优於行实，捃拾匡益，殆无阙遗。前以东观择才，因而命钅弋，视其所以，足见书词。俾伺朕之起居，遂编之於简牍，不亦详且实耶。而士亦以久次当迁，移补郎位，允膺清秩，无忘慎终。钅弋可守起居郎依前充史馆修撰，士可尚书水部员外郎，馀如故。
    ○授班肃尚书司封员外郎制
    敕：朝议郎前坊州刺史赐绯鱼袋班肃：驰竞之徒，能於寒暑之际，不以忧畏移其薄厚之道者鲜矣。闻尔为祠部员外郎，值吾黜奸之日，游其门者，莫不ㄣ窜奔迸，惧罹其身，唯尔安分不渝，进退有素，绅之论，有以多之。复尔中台，以厚吾俗。勉慎其始，无轻所从。可行尚书司封员外郎，馀如故。
    ○授独孤朗尚书都官员外郎韦守右补阙同充史馆修撰制
    敕：殿中侍御史充史馆修撰独孤朗、左拾遗韦：汝等，皆冠圆冠，曳方屦，以儒服事朕，朕甚伟之。朗能彰善瘅恶，属词可观；尝旅进廷争，极言无隐。求所以补朕过失，从而记之，而又书丞相已下百执事举措，以为来代法，非尔而谁？是用命尔递迁谏列，次补外郎，窜定阙文，裁成义类，此仲尼《春秋》之职业也。尔等自谓何如哉？其可上下心手於爱恶是非乎？朗可尚书都官员外郎，依前史馆修撰，可守右补阙，充史馆修撰，馀如故。
    ○授范季睦尚书仓部员外郎制
    敕：权知仓部员外郎判度支案范季睦：野有饿殍不知发，狗彘食人之食不知检，此经常之失政也。而况於戎车未息，飞挽犹勤，新熟之时，岂宜无备？乃诏执事，聿求其才，乘我有秋，大实仓廪。佥曰季睦，副予虚怀。汝其往哉，予用训汝：夫廉贾五之，不争之谓也；出纳必吝，有司之常也。贰上下之价，则茫昧者受弊；杂苦良之货，则豪右者受赢。惟一惟公，乃罔不同；惟平惟实，乃罔不吉。尔其戒之，无替朕命。可尚书仓部员外郎依前判度支案充京西、京北籴使，馀如故。
    ○授杨汝士等右补阙制
    敕：朕闻衮职有阙，仲山甫补之，盖所以节宣天子之嗜欲，而弥缝其不及也。我国家设司谏署，以神明其耳目，凡在兹选，实难其人。监察御史杨汝士等，文擅菁华，言无枝叶，更佐大府，为时闻人。是用置尔於左右前後，拾遗补阙。苟言之而不用，时予之不明；或抑之而不言，惟尔之不恪。方我倾听之始，命尔司聪之荣，各懋厥诚，无悼後悔。可依前件。
    ○授唐庆万年县令制
    敕：朝议郎守尚书比部郎中赐绯鱼袋唐庆：辇毂之下，豪黠亻票轻，扰之则狱市不容，缓之则囊橐相聚。是以前代惟京令得与御史丞分进道路，以其捕逐之急也。执事言尔庆，榷У池卤，生息倍称，布露饴散於罗落之间，而盗贼终不敢近。推是为理，真吾所求之剧令也。无或畏避，以艰嫠。可守万年县令，馀如故。
    ○李起复监察御史制
    敕：前监察御史里行李：比制多以详练法理者行於御史府，或满岁即真，或不时署位，亦试可之义也。以尔文学周敏，操行端方，执丧有闻，俯以就制。复尔故秩，勉修乃诚。可行监察御史。
    ○授王永太常博士制
    敕：前东都留守推官将仕郎兼监察御史王永：朕明年有事於南郊，谒清宫，朝太庙，繁文缛礼，予心懵然，虽旧章具存，而每事思问。求可以教诸生习仪於朝廷者，有司以永来上。永其勉慎所职，无令观听者有云。可守太常博士。
    ○授李从易宗正寺丞制
    敕：朝议郎京兆府士曹参军李从易：昔刘氏子孙，在属籍者十馀万；我唐光有天下，二百馀年，伯仲叔季，幼子童孙，可胜道哉！第其贤能，以次序昭穆，皆吾宗寺之职也。凡在选任，每难其人。以尔天属谨良，修明吏理，检身好学，有儒者法仪。宗长以闻，朕不敢议。承上莅下，无忘敬恭。可守宗正寺丞。
    ○授卢均等通事舍人制
    敕：守门下省符宝郎赐绯鱼袋卢均等：辨色而朝百辟，辑瑞以会万方，正错立族谈之仪，宣注意登庸之命，锵锵济济，进退以时，名为侍臣，以赞导吾左右者，通事舍人之任也。今郊丘有日，事务方殷，尔等各茂声光，副朕兹选，宜膺宠命，无废国容。可依前件。
    ○授颜岘右赞善大夫制
    敕：安邑、解县两池榷盐巡官监察御史里行颜岘：古者公卿之子，代为公卿，所以贵贵也。况贤者之後，死政之孤，宁系班资，以碍升奖？惟尔岘尝与从父太师深犯蜂虿毒螫之下，太师没焉。尔之不回，幸而能脱，终超逆地，来谒奉天。列圣念功，访求太师之後，有司昧蔽，不以尔闻。今朕将建东朝，深思赞谕，异时使朕爱子知忠孝之道。如尔岘，吾何患焉。可守太子右赞善大夫，馀如故。
    ○授荆浦等左清道率府率制
    敕：奉天定难功臣壮武将军行右清道率府率上柱国赐紫金鱼袋左龙武军宿卫荆浦等：初朕宅忧西庙，祗受丕训，尔或执携金吾，清道前马，或操总戈戟，立陛周庐，星拱翼舒，谁何不若。乃诏超陟，因及序常，用报有劳，且升久次。各扬其职，无弃厥司。可依前件。
    ○授王惠超等左清道率府率制
    敕：奉天定难功臣壮武将军守右内率府率充左街副使上柱国王惠超等：率侍卫以导从吾於黄麾左右者，皆东朝之勤吏也，乘我出震之忧，逢时作解之庆。咸当序进，式示加恩。并列周防，宜勤夙夜。可依前件。
    ○授崔宏礼郑州刺史制
    敕：朕读《诗》至於《羔裘》《缁衣》之章，未尝不三复沉吟，盖明有国善善之功，且思舍命不渝之君子也。春秋时，郑多良士，是以师子大叔之政，而群盗之气潜消；闻颖考叔之言，而孝子之心不匮。山川在地，日月在天，今古虽殊，人存政举。文林郎守相州刺史兼御史中丞赐紫金鱼袋崔宏礼，操心尚气，馀力有文，感慨风云，号为奇士，累更大郡，备有休声。予闻则多，未校其实。侍中宏正以课来上，书为第一。不有升陟，谓之蔽能，得於信臣，予用丕允。郊圻密迩，美恶日闻，尔其歌《鸡鸣》以自勤，稽《风雨》以守度，与我共理，副其所知。可使持节郑州刺史，馀如故。
    ○授元佑洋州刺史制
    敕：朝散大夫守京兆尹上骑都尉元佑：风俗之薄厚，由长吏之所尚也。闻尔佑以甲乙科为校书郎，甚有名誉。一朝以先臣不幸为黜，而自晦其身者二十年，何其为子之多也。自历朝序，仁声益彰。不杂风尘，而徽猷遂远。洋州近郡，美恶足以流京师，将以慈惠廉让之道长理之，此吾有望於尔矣。可使持节洋州刺史。
    ○授袁重光雅州刺史李践方大理寺丞制
    敕：卢山郡贯平羌江，带邛峡关，西南蛮经（阙）之地也；大理寺专狱犴，视刑书，我国家生人之司命也。任非其才，为患不细。前、坊、丹、延等州观察判官侍御史内供奉赐绯鱼袋袁重光，佐观风於，闻有能名；前湖南都团练判官兼监察御史李践方，参练卒於湘中，号为柔立。宜当慈惠之选，且尽哀敬之心。姑务胜残，无或枉挠，伫尔布政，叶予好生。重光可使持节雅州刺史，散官、勋赐如故；践方可大理寺丞。
    ○授齐饶州刺史王堪沣州刺史制
    敕：尚书刑部郎中齐、岳州刺史王堪等：隶江之西，饶为沃野；沣亦旁荆之剧郡，而鄱阳有银撷苟之利。俗用剽轻，政无刑威，盗贼多有。沅、湘间沉怨抑激，有屈原遗风。吏无廉平，人用愁苦。惟尔洎堪等，皆践台阁，亟历名部，号为良能。俾分两地之忧，伫听二天之谚，可使持节饶州刺史，堪可使持节沣州刺史，馀如故。
    ○授元{艹与}（一作舆）等馀杭等州刺史制
    敕：饶州刺史元{艹与}等：自天子至於侯甸、男邦，大小之势不同，子育黎元，其揆一也。是以郎官出宰百里，牧守入为三公，此所以前代称理也。近俗偷末，倒置是非，省寺以地望自高，郡县以势卑自劣。盘牙不解，稂莠不除，比比有之，患由此起。今馀杭、锺离、新安、顺政，三有财用，一邻戎狄，将有所授，每难其人。以{艹与}之理课甄明，以宏度之奏议详允，以元亮之学古从政，以公逵之守道立身，佥命为邦，庶可胜残而去杀矣。敬奉诏条，用慰茕独。可依前件。
    ○授韩察等明通等州刺史制
    敕：朕子育黎人，懔乎惧一物之不至。将我德泽流布於远迩者，其惟良二千石乎？前京兆府富平县令韩察等，久於史职，皆著能名，昔尝奉诏条，风声尚在，或历居郊甸，惠养有方。命汝临人，勿违其俗。夫明近於海，懦则奸生；通理於巴，急则吏扰；沔当津会，滞则怨起。推是三者，引而伸之，然後可以忧人之忧矣。尔其勉之。可依前件。
    ○授韦行立处州刺史制
    敕：守卫尉少卿袭邢国公韦行立：闻尔贵游之子也，出入省寺，二十馀年，终无尤违，斯亦鲜矣。江南诸郡，户籍非少，皆有赋入之难。尔为吾往理缙云，以宣朕化，无虐独，俾伤惠和。可使持节处州刺史。
    ○授王进岌冀州刺史制
    敕：元从奉天定难功臣行右羽林军大将军兼御史大夫王进岌：冀方陶尧之所理也，其俗质强，有古人遗风。兵兴已来，习为奋武之地，非勇毅仁隐之者，不能兼牧其。以尔战伐居多，班资已重，副朕兹选，必有可观。夫理乱绳唯缓之，龚遂之政也；忠信可以服暴强，仲尼之言也。率是两者，以临其人，吾无忧於千里之内矣。式兼亚相，周贲外台。可开府仪同三司使持节行冀州刺史兼御史大夫充本州团练、守捉使，功臣、勋封如故。
    ○授论倚忻州刺史制
