<!-- { "loadSidebar": true } -->
　　题为天坛雷火击碎灯杆事祠祭清吏司案呈据天坛祠祭署奉祀官李来宣呈称本月二十七日夜子时雷火将天坛望灯杆击碎等因到司臣等亲诣看视圜丘之傍有望灯杆高十丈每四五尺许用铁篐绕朿竖立坚固未易损伤据坛役口禀役等俱在坛守宿二十七日夜半时分雷火大作霹雳一声役等惊醒移时见烟雾四塞大雨如注次日早看灯杆上截击伤四丈有余击断铁篐七道击碎杆木百余片飞洒在百步之外臣等不胜惊愕夫　南郊乃大祀之地灯杆擎灯谓之天灯此地此灯非他可比巍然耸竖况亦有年而忽被震雷一夕摧折臣等初尚踌躇恐缘朽蠹既而谛视则木本坚而碎篐本固而断条如薪块如香如斧劈如刀析非偶然也盖　天令丰隆以示威借灯杆以见异此其为臣等奉职无状所致不待言矣除席藁待罪外伏望　皇上弥加兢惕益励精勤勿以为不足畏而忽之仍乞勑下工部速为修理臣等云云 

　　○议册封亲藩遣使疏 

　　题为册封亲藩议遣使以光　钦命便藩封事臣等查得大明会典内载册封　亲王用侯伯为正使盖其重也旧章在焉更无容议但臣等见各亲王府赉奏人役到臣部尝言正使接待之难细询其故则云正使一到先以厚礼见王度王必不受又必重答也筵宴既毕送以金银台盏银壶并表里数十端疋骏马银鞍礼巳数百金矣尚嫌菲薄坐索久需竟至千余金而后去者盖府役之言如此臣等窃度勋臣廉靖自好者固多而鲜克繇礼自古巳然如府役所言未必为无据也此馈一行遂成常例是朝廷展亲之典袛为渔猎之媒而亲藩被荣之日适滋其骚扰之累矣查得万历九年四月内该本部题请遣官册封等因节奉　圣旨差去各官都着遵照近　旨安静省约如有分外需索骚扰地方的着各抚按官参来处治钦此臣犹记臣尝以史官奉使赵藩请教前辈凡藩王馈赠一槩辞郄至今传为词林规矩即他曹亦多不受者况勋臣与国同休义于亲藩瓜葛相维非他人比衔　命而出称为天使煌煌君命必不辱而后增光肃肃宗臣惟无求可以示重即随施顺受亦足矣不宜自轻自亵取亲藩厌薄也臣历查臣部先年册封亲王率用科臣以副勋臣良有深意窃谓自今以后侯伯为正使必用科臣为副使使事甫毕科臣必与勋臣一同出城如仍前陋习科臣得而纠之科臣不纠臣部得而纠之省藩封之巨费成使臣之清操可谓并受其福矣今乞　圣明裁定勑下臣部着为定规典礼幸甚亲藩幸甚万历三十三年六月初三日题初六日奉圣旨以后勋臣册封亲王着用科臣为副有仍前坐索者即行纠劾着为令 

　　○灾异请罢矿税疏 

　　题为灾异迭来修省宜急事臣等窃惟变异者不常之谓以其间发而适至故谓之变异也今则变异为常矣姑毋论往岁及四方之灾异即如前年祖陵风雨摧损陵殿修理纔一年而鳯阳之灾至矣昨年　长陵雷击碑楼修理甫告成而天坛之灾至矣前年日食以四月之朔去年是日又日食矣去年大水在夏秋之交今年此时又大水矣此不亦变异为常乎夫天之变异其征固多而朝廷之政事其阙失亦有数即昨元辅一疏开列八大急务　皇上但遇一灾行一事亦将无不行者矣以一事弭一灾亦将无不弭者矣而臣等窃谓第一莫如矿税其迷惑　圣心以致诸事阻遏而不能行者亦皆繇矿税何者克巳最难而利之一念尤为难克臣尝以臣心验之臣每见利亦辄动心而臣輙有以禁之曰将　皇上知之而斥臣臣畏皇上不敢也又曰将人知之而议臣臣畏清议不敢也畏　皇上而不敢者为位也畏清议而不敢者为名也此两者臣所以郄利之方也今　皇上之位尊为　天子　皇上之名传之万世　皇上独无意保大位留大名乎今大帑巳盈大工巳裕及今先罢采搉则　圣心洞然无所迷惑如日之朗如水之清其余政事亦将次第举行矣臣等云 

　　○催楚藩善后事宜疏 

　　题为恳乞　圣断早颁善后事宜事先该臣等于万历三十三年四月十七日奉　旨会同府部九卿科道等宫题覆楚藩善后事宜候　旨未下随于五月二十九日题催奉　圣旨知道了着候旨行钦此今又数月未奉　纶音顷见邸报湖广廵抚梁云龙奏为罪宗正法国宪巳彰善后迟颁人心未定恳乞　圣明亟赐检发题覆列□以一羣情以奠　宗社以安地方事除侯　旨外随接得抚臣揭帖臣等看得藩封事重楚宗尤繁今正法之后即万无他虞亦当为防范绸缪之计而况如抚臣所称犹有未帖然安戢者则善后事宜甚为吃紧而行之岂容徐徐也今乞　皇上留神检发蚤涣纶音至于臣等题覆事宜于抚按原议十二款用其一而缓其二彼时亦集合廷议揆度事情而后条上以俟　圣断今抚臣谓燕见义田皆不可阙盖人各有见自来不能尽同耳若臣所见前疏巳具今臣不敢改前说亦不敢执前说惟以为无适无莫者君子也臣等所当服膺也执两端而用中者圣人也臣等所望于　皇上也统惟　圣明斟酌裁定俾易从易遵可继可久要于其常不可使易而巳臣等云云万历三十三年十月十四日题 

　　○再催楚藩善后疏 

　　题为恳乞　圣断蚤颁善后事宜事近该湖广廵抚梁云龙题为罪宗正法天宪巳彰善后迟颁人心未定恳乞　圣明亟赐检发题覆列款以一羣情以奠宗社以安地方事随该臣等于本年十月内两疏催请未蒙批发臣等窃惟事宜未颁自藩封以及有司无繇遵守何以定人心杜后患诚为未完之局不容漫然视之者其十二款中或行或罢非臣等书生所能定拟一惟　圣裁但丝纶一出即为至精至当之规万世不刊之典矣事以断而成需而偾伏祈　皇上留神速赐检发勑下臣部通行遵守臣等不胜云云万历三十三年十一月初三日题 

　　○三催楚□善后事宜疏 

　　题为乞发善后事宜事臣等窃惟楚藩善后事宜抚按条列十二款奉　旨府部九卿科道官会议臣等覆上多时累次疏催未蒙赐发有司无所遵守人心未定楚藩灾安今将过年委难再缓伏乞皇上亟发以完此局其中可否既难再行会议而臣尤不敢以巳经廷议之事自更改惟　圣明裁酌一涣纶音即万世典则矣臣等不胜云 

　　○覆礼科条陈宗藩实政疏 

　　题为俯循职掌敬摅一得以裨宗藩实政事仪制清吏司案呈奉本部送礼科抄出礼科给事中萧近高题前事等因奉　圣旨该部一并看议来说钦此钦遵抄出到部送司案呈到部看得科臣条陈三事其一谓预教导臣等窃见教然后善凡人皆然况宗室生长藩封易为骄恣而复礼义廉耻之教不先丁宁告诫之语不闻及其自扞文网而后以法绳之法则正矣所伤不巳多乎如科臣所称　皇明祖训孝顺事实为善阴隲诸书皆圣人之谟训宗室之凖绳反先年请　旨刊行宗约冠以　高皇六□有注有疏而又取会典律例之有关宗室者与古今宗室善恶祸福之迹类列于六谕各条之下亦足为　祖训诸书之羽翼合候命下行各王府长史教授启王令宗正副或长史教授每月初二十六等日会集宗室讲说　祖训诸书及宗约如古致民读法之意而抚按官时申饬劝惩焉熏陶既久邪僻自销善人多而仁让之俗成矣其宗约书册容臣部抄录发八布政司刊印查照各府位数各给一册以广其传而臣又谓讲约之人主教导之事必先约巳而后约人必能服宗室而后可教导宗室苟非其人而强颜抗声讲者巳淡而无味听者亦厌而不乐闻倘有出而言曰尔讲约善矣昨索常例亦约乎则何辞以解然则教导宜预而教导之人尤宜预也其一谓禁奢侈即臣等居官亦惟恃俭以养廉盖俭则有余奢则不足况宗室别无治生所恃升斗之禄而奢侈滥□势必称贷称贷必抵禄科臣所称禄银未出藩司之门巳入富人之手者情景最真矣合无勑令各宗室当思朝廷之禄所以赡其俯仰非以资其淫荡也务相与去奢崇俭而又禁棍徒不得相蛊引官府不得出抵票至于富室放债横取子钱攘朝廷恤□之禄吸宗室养命之膏比之违禁取利之律情尤可恶抚按司道当为宗室作主如有告鸣独不可令有司一查筭毋受其结纳纵其并吞乎而臣又见天下奢侈成风不独宗室在抚按司道风化之司首宜禁约在缙绅齐民之望尤贵身先若家绮纨人饮宴而独责宗室以布衣菲食自非郑世子载堉之廉让好修超尘绝俗而能不奢者鲜矣其一谓戒刁讼顷者会议楚府善后事宜原有停禄之议俟其事明理直而后补给此法久行诸臣亦言其便今科臣称无禄庶人恃巳无禄可停而故刀讼以停人之禄其虑益深矣臣窃谓名粮庶宗亦有担石若传生花生无禄可停则亦勿停被告之宗要之讼忌滞留贵勤敏若良有司急与断结何必停禄如事必待勘不得不停而停之既直而补之不淹年月不须请托即停而宗室亦何憾焉有司贤否于此可征在抚按司道加之意耳以上三事皆于　天潢有裨统惟　圣明裁定勑下臣部行各王府宗室及抚按司道有司遵奉施行臣等不胜云云万历三十三年十一月廿五日题十二月初二日奉圣旨俱依拟 

　　○覆张文锦恤典疏 

　　题为边臣死事可悯公论日久愈明乞播舆情议恤典以慰忠魂以励臣节事祠祭清吏司案呈到部看得廵按山东监察御史康丕扬题原任大同廵抚副都御史张文锦恤典一节为照本官守安庆时逆濠使人谕降守备杨锐手?支觧其人本官实赞之骂贼以激其怒婴城而老其师后来平濠之功人谓安庆之力及其抚大同建五堡欲徙军实之而悍卒不逞戈矛遂兴以为国之忠谋婴灭门之奇祸然至今五堡屹然保障攸赖则功不可冺而死诚足悲矣即专论安庆恤典宜加而后裔无存遂令湮郁此今人士所为共怜也合无予之一祭半葬招魂为茔以答人心臣等不胜云云万历三十三年十二月十七日题 

　　○类奏灾异疏 

　　题为类奏灾异事祠祭清吏司案呈节奉本部送司各处所报灾异例该年终类奏通查案呈到部臣等看得今年灾异委属频仍咎不虗生总繇人致赖　皇上□□□省顷者　圣政一新湛恩四暨人心皷舞天意可知惟愿　皇上乘此火然泉达之机益加扩充推广之力用人惟巳视民如伤举秕政而尽蠲期衮职之无阙仍勑中外臣工精白一心勿为身家之计夙夜匪懈共图明作之功省其燕会应酬以专精于公事去其躭延赔累以体悉乎人情弊蠹必清怨劳不避斯为元首明哉股肱良哉庶事康哉即有灾异亦如雉雊桑鷇不能为灾而况灾将自弭乎万祈　圣明留意施行天下幸甚臣等不胜云云万历三十三年十二月二十一日题  

　　○请罢采蟾酥疏 

