<!-- { "loadSidebar": true } -->
　　陈述古【按古灵先生行状公名襄字述古文惠公尧佐长子庆歴二年进士及第熙寜中除知制诰不数月出知陈州未期改移杭州在杭二年移应天府所着古灵先生集二十五巻东都亊畧陈襄熙寜中知制诰忤王安石以草河北诏言水不润下又赦文奉祠紫极宫以为语犯俗嫌出知陈州杭州宋史称其涖官所至必务学校以讲求民间利疚为急在经筵时神宗访人才之可用者襄以司马光韩维吕公着苏轼至于郑侠三十三人对帝不能用咸淳临安志熙寜五年五月举陈襄自陈州以尚书刑部郎中移知杭州七年六月襄移知应天府与杨绘两易其任】
　　附述古原作【古灵集原题云中和堂木芙蓉盛开戏呈子瞻】
　　千株寒叶正踈黄占得珍丛第一芳容易便开三百朶此心应不畏秋霜
　　次韵孔文仲推官见赠【按清江三孔集缺原作】
　　我本麋鹿性谅非伏辕姿君如汗血马作驹已权竒齐驱大道中并带銮镳驰闻声自决骤那复受絷维谓君朝发燕秣楚日未欹云何中道止连蹇驴骡随金鞍冒翠锦玉勒埀青丝旁观信美矣自揣良厌之均为人所劳何必陋盐辎君看立仗马【宋刻本作色】不敢鸣且窥调习困鞭棰仅存骨与皮人生各有志此论我久持他人闻定笑聊与吾子期空堦【宋刻本作斋】卧积雨病骨烦撑支秋草上垣墙霜叶鸣堦墀门前自无客敢作扬雄麾吏报君来弭节江之湄一对高人谈稍忘俗吏卑今朝枉诗句粲如凤来仪上山絶梯磴堕海迷津涯怜我枯槁质借润生华滋岂【宋刻本作肯】效世俗人洗刮求瘢痍贤明日登用清庙歌缉熙胡不学长卿预作封禅词
　　孔文仲【宋史孔文仲字经父新喻人举进士南省擢第一歴台州推官熙寜初范鎭荐制举对策万言力论理财用兵之法非是王安石大怒启神宗御批罢归故官按其过杭唱和正文仲罢举复还台州推官时也】
　　朱夀昌郎中少不知母所在刺血冩经求之五十年去嵗得之蜀中以诗贺之
　　嗟君七嵗知念母怜君壮大心愈苦羡君临老得相逢喜极无言泪如雨不羡白衣作三公不爱白日升青天爱君五十着防服儿啼却得偿当年烹龙为炙玉为酒鹤发初生千万夀金花诏书锦作囊白藤肩舆帘蹙绣感君离合我酸辛此事今无古或闻长陵朅来见大姊仲孺岂意逢将军开皇苦挑空记面建中天子终不见西河郡守谁复讥颍谷封人羞自荐
　　朱夀昌【文与可送朱郎中序云熙寜三年同自蜀还台宿临潼道馆朱康叔引名见访问其所以西行之故欿然曰不肖不幸少与母氏相失及今五十年矣去嵗在广徳一日若有所感遂解官决欲走天下冀万一或遇之当先出函谷上雍宜有得道其迹彷佛可信乃断荤血食刺臂镂板冩摹佛书散于所经由道祈彻母氏之听闻又言倘在金州者明日且复如南矣言罢涕泣呜呜上马而别至京未几长安大尹钱明逸表于朝曰朱某向弃官寻母今既得之冯翊矣宜还旧秩以激劝天下其秋康叔侍太夫人入都上嘉赏特召见复其官封其母长安县太君康叔名夀昌今为驾部郎中云云又按东都事畧独行传朱夀昌扬州天长人父防眞宗朝为工部侍郎夀昌七嵗父守长安出其母刘氏嫁民间又宋史本传刘氏防之妾也出嫁党氏有数子夀昌悉迎以归既以养母故求通判河中府】五十着防服【司马温公集有赠河中通判朱郎中诗序云夀昌寜中知广徳军年五十三乞寻医身自访母得于同州迎以归养奏授封邑】白藤舆【宋史舆服志白藤舆檐金铜犊车漆犊车内外命妇通乘】西河郡守【借呉起而指李定也按江少虞皇宋事实类苑云司农少卿朱夀昌所生母被出及长弃官入闗得母于陜州士大夫嘉其孝节多以歌诗美之苏子瞻为作诗序且讥激世人之不养者时李定不服母防言者攻之见其序大恚恨后为中丞遂起台狱云云今考之全集序已失传而此诗结二句讽刺之意凛然可见陈訏曰李定不服母防而夀昌弃官求母二亊相形恰在同朝王介甫左袒李定反忌夀昌但付审官院折资通判河中府故云西河郡守谁复讥不独刺李定亦以深罪介甫颍谷封人羞自荐则言夀昌不欲与世争名故乞河中以去施氏补注不为分析徒塡故实则羞自荐三字如何着落即谁复讥三字义亦俱脱空矣】
　　汤村开运盐河雨中督役
　　居官不任事萧散羡长卿胡不归去来滞留愧【苕溪丛话作恨非】渊明盐事星火急谁能防农耕薨薨晓鼓动万指罗沟坑天雨助官政然【苕溪丛话作泣愁】淋衣缨人如鸭与猪投泥相溅惊下马荒堤上四顾但湖线路不容足又与牛羊争归田虽贱辱岂失【一本作识讹】泥中行寄语故山友愼毋【乌台诗案咸淳临安志俱作勿】厌藜羮
　　汤村运盐河【九域志仁和县有四鎭汤村其一也咸淳临安志仁和县有汤村鎭市又云前沙河在莱市门外太平桥外沙河北水陆寺前入港可通汤鎭赭山岩门盐塲东坡尝于此督开运河○愼按王注引宋史本传开盐桥河乃公守杭时事前后牵混今驳正之】盐事【宋史食货志熙寜五年以卢秉提举两浙盐事其法颇峻惟杭越湖三州格新法不行发运司劾奏亏课皆狱治王安石言捕盐法急可以止刑时嵗课虽增刑狱实繁江东漕臣张靓上言秉法太峻至有母杀子者诏治其罪然竟以增课升一资】
　　【乌台诗案与王诜干渉条下内差开运盐河诗云云是时卢秉提举盐事开运河差夫千余人轼于大雨中部役其河只为般盐既非农事而役农民秋田未了有妨农事又其河中间有涌沙数里轼宣言开得不便自嗟泥雨劳苦羡司马长卿居官而不任事又愧陶渊明不早弃官归去也农事未休而役夫千余人故云盐事星火急谁能防农耕又言百姓已劳苦不意天又助官政劳民转致百姓疲弊役人在泥水中辛苦无异鸭与猪又言轼亦在泥中与牛羊争路而行若归田岂至于此哉故云寄言故山友愼勿厌藜羮而思仕宦以讥讽朝廷开运盐河不当以妨农事也】
　　附子由和
　　兴事常苦易成事常苦难不督雨中役安知民力殚年来上功勲智者争雕钻山河不自保疏凿非一端讥诃西门豹仁智未得完方以勇自许未恤众口叹天心闵劬劳雨涕为汍澜不知泥滓中更益手足寒谁谓邑中黔鞭棰亦不寛王事未可回后土何时干
　　是日宿水陆寺寄北山清顺僧二首
　　草没河堤雨暗村寺藏修竹不知门拾薪煮药怜僧病扫地焚香净客魂农事未休侵小雪佛灯初上报黄昏年来渐识幽【咸淳临安志作闲】居味思与高人对榻论
　　水陆寺【咸淳临安志水陆院在太平桥北东坡督开汤鎭运河宿此西湖逰览志南山分脉入城佛刹有水陆寺在狮子巷宋太平兴国七年生法师建寺故在城外武林梵志水陆寺内有银杏二株宋物也】清顺【冷斋夜话西湖僧清顺字颐然清苦多佳句常赋十竹诗云城中寸土如寸金幽轩种竹只十个春风愼勿长儿孙穿我堦前緑苔破又诗云久服林下防颇识林下趣从渠緑隂繁不碍清风度闲行石上眠落叶不知数一鸟忽飞来啼破幽絶处荆公逰湖上爱之东坡亦与逰多唱和按西湖逰览志颐然作怡然】
　　长嫌钟鼔聒湖山此境萧条却自然乞食绕村眞为饱无言对客本非禅披榛觅路冲泥入洗足闗门听雨眠遥想后身穷贾岛夜寒应耸作诗肩
　　披榛【抱朴子葛洪贫无僮仆篱头頽破常披榛出门排草入室】
　　附子由次韵二首
　　云气连山雨防盆暮投僧舍欲闗门暂时洒扫寛行役终夕﨑岖入梦魂烦热暗消秋簟冷烝濡未解夜灯昏二年逰宦多劳苦何日相从得细论野寺萧条厌客喧雨披修竹乱纷然巳因无食聊从仕深悟劳生不问禅未至莫忧明日事偷闲且就此宵眠天明归去芒鞋滑虽有藤舆懒上肩盐官部役戏呈同事兼寄述古
　　新月照水水欲冰夜霜穿屋衣生棱野庐半与牛羊共晓鼓却随鸦鹊兴夜来履破裘穿缝红颊曲眉应入梦千夫在野口如林岂不懐归畏嘲弄我州贤将知人劳已酿白酒买豚羔耐寒努力归不逺两脚冻硬须公软盐官【元和郡县志引呉志云孙权为将军陆逊始仕幕府出为海昌屯田都尉即此地武徳七年省入钱塘贞观四年复置海水在县南七里太平寰宇记本汉海盐由拳二县之境呉越地理云盐官本名海昌时改为盐官沈约宋书云此説非也盐官乃汉之旧县按呉志陆逊为海昌屯田都尉并领县事建安五年也故太康地志云汉盐官也咸淳临安志云汉志但有海盐县晋宋志乃有海盐盐官两县见得盐官之置当在呉时今嘉兴海盐与此接壤必置县之初析海盐为之以地有盐官故因以名县呉王濞煮海为盐在此在府治东一百二十九里管时和昌亭元吉东元吉西灵泉长平等六乡】州将【汉书严延年传注谓郡守为郡将者以其兼统武事也】软脚【大唐拾遗记郭子仪自同州归诏大臣就宅软脚局人率三百千】
　　盐官絶句四首
　　南寺千佛阁
　　古邑居民半海涛师来构【咸淳临安志作基】筑便能高千金用尽身无事坐看香烟绕白毫
　　南寺【咸淳临安志庆善寺在盐官县西南二百歩天监七年土人灵度因井中有光三日不止舍宅为寺地濵海遂以观海为名祥符元年改今额有千佛阁门外有唐大中间石幢有窦思永撰铜僧伽像记葛蔡撰天台致院记】
　　北寺悟空禅师塔【公自注名齐安宣宗微时师知其非凡人】
　　已将世界等微尘空里浮花梦里身岂为龙顔更分别只应天眼识天人
　　北寺【武林梵志安国寺在盐官西北二十歩唐开元元年建名鎭国海昌院宋祥符四年改齐丰寺咸淳临安志亦同按悟空唐末人海昌院创于元和中非开元也两志皆讹当从高僧传】悟空塔【高僧传盐官海昌院释齐安姓李氏实唐帝系出家从南京大寂禅师元和末逰越之萧山时海昌有法昕者于放生池废地葺禅居请安主之悬知宣宗隠曜缁行预戒知事曰当有异人至此明日行脚数人叅礼安黙识帝令维那高位安置且语帝曰时至矣无滞泥蟠嘱以后事而去帝本宪宗第四子穆宗异母弟也武宗恒忌之宦者仇公武拯防俾髠发为僧纵之而逸武宗崩百官迎立之闻安已终勅諡悟空为建塔王象之碑目唐宣宗悼安国寺悟空禅师碑在盐官县○愼按宣宗为宪宗第十三子初宪宗纳李锜妾生光王怡防时宫中皆以为不慧武宗疾笃宦官宻于禁中定防立为皇太叔后即位是为宣宗见于唐书者如此高僧传为宣宗第四子者讹其为僧出亡事正史无可考观东坡自注有宣宗微时师知其非凡人之语则高僧传所载似非无稽録存备考】
　　塔前古桧
　　当年双桧是双童相对无言老更恭庭雪到腰埋不死如今化作两苍龙
　　塔前古桧【石林避暑録云华亭悟空禅师塔前桧亦唐物宣和中诏朱冲取之桧大不可越桥梁乃以大舟泛海出楚州以入汴行一日张帆风猛桧枝与帆低昻不可制舟与人皆殁云云咸淳临安志亦云盐官安国寺悟空禅师塔前有古桧宣和间朱勔移以去据此则古桧宣和中乃被厄东坡至盐官犹及见之今悟空塔现在吾邑安国寺中石林以为华亭讹】
　　僧爽白鸡【公自注养二十余年尝在坐侧听经】
　　断尾雄鸡本畏烹年来听法伴修行还须却置莲花漏老怯风霜恐不鸣
　　僧爽【梵志失攷】白鸡【陶隠居云学道之士居山宜养白犬白鸡可以辟邪梅圣俞诗禅庭鸣白鸡祖道歌黄鹄】
　　愼按以上四首施氏原本讹编鸦种麦行之后今改正
　　六和寺冲师闸山溪为水轩
