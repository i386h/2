<!-- { "loadSidebar": true } -->
　　吴中仕宦家自国朝来以陈氏为冠葢僖敏公功在西土为时名臣其后继登甲科世列宪职又有若公季弟之子四川佥事曰僎字汝翼者孺人则其配也其讳妙清姓周氏出昆山名家为郑府长史之女母曰夏宜人长史公尝为监察御史有名中朝治家整肃孺人资秀慧且得家教既笄而嫁处贵族受荣封絶无矜侈态其舅故封监察御史有成与其姑顾孺人皆贤之佥事君初在南京或廵行于外孺人輙闭户独处虽三尺童子不许逾阈及从至蜀中适冦难方炽佥事君数出备御孺人所以居家者益谨一日佥事没挈擕诸孤逺道归葬念舅姑皆髙年左右承顺能慰释其意教其子汴业儒汴竟登乡举初佥事君未有子以兄汝韶之子浙为子后孺人得汴诸妾更生二子沆泾孺人待之皆与已子等可谓贤矣汴以其母老恐违侍养屡不应春选孺人年七十五卒之日治八年二月某日也明年正月某日葬于吴山先茔之次子男四浙娶钱氏汴娶杨氏沆娶顾氏泾早卒女二长适乡贡进士朱木次适吴恪孙男四东同寀林女三适刘灿夏卿其一尚防诸子将治葬奉监察御史夏公状来请铭葢夏公与孺人为中表兄弟知其贤甚深而予与陈氏同里居有世契亦窃知之故不复辞为之铭曰
　　少则有家同享其贵匪贵之享缝幂中馈宪台凛凛一道肃然何以相之有妇之贤载耀髙门裒然而秀何以教之亦有贤母从子而养从夫而藏吴山郁郁防此幽堂
　　张安人王氏墓志铭
　　王故闽人为唐水部郎中辅之之后在宋多显者后徙吴中曰著作郎苹河南程氏弟子也尤以道学闻子孙以儒业相传国初有仲光处士兼通医术又三世曰时勉医名益着娶严氏生安人为季女名珍字秀珍少归名族为工部员外郎张玮嘉玉之配而为赠工部主事静源之妇南京国子监助教钢之孙妇也嘉玉防则好学既长登进士第居官清约以考最获封其妻至是安人以疾卒于京师年止四十适嘉玉以公事之便载其柩还葬率其子来请铭曰少妇之亡不足以劳长者惟玮幸尝游门下而亡者有足铭亦欲慰其子之哀耳乃出安人之兄太学生惟安所为状以拜状曰吾妹婉和柔懿自能言宗党称呼不误而与同辈相嬉戏未始有争年六歳吾母教以女工及授以女诫诸书即通解稍长率之祭奠馈食若浣濯诸事即能服劳尤能以礼自持居一室人未尝识其面也其贤如此此吾之所知者及为妇妇道益修嘉玉得尽力于学姑太安人陈氏尝有疾以安人为冢妇委以家事治之甚习而事其姑凡汤药食饮必亲奉葢不以事废其待族亲甚厚及教其子则严未尝纵之使惰也此又嘉玉之所称者今则不可见矣故闻其卒内外亲族哭之皆哀足以知其为人矣其生正统乙亥三月八日卒以治甲寅六月二十五日以又明年丙辰七月十六日葬于吴县竒禾山善人桥先茔之次有子二人伯曰希范聘顾氏为湖广按察司副使源之女仲曰希程铭曰
　　惟出与归其胄实华内德克举无忝其家既与其荣而夺其寿家人是伤其获亦厚
　　张景春妻胡氏墓志铭
　　吴城东有甫桥桥之北有张氏居之世积善济以勤生家致殷厚至景春在里中尤称善士而勤生如先世能益振其家景春固贤其配胡氏更以贤济之此家所以益振者胡氏讳素安性端简凝重资尤明慧景春父子多游京师服贾阃内事惟胡氏是頼凡钱帛出入之记注米薪储积之剂量亲戚庆吊之往来佣奴衣食之分给处之秩然也其治家更身率以俭不好华侈至于里巷女媪所信邪妄不经之事尤不能惑也故人皆称景春有贤妇素无疾俄疾作遂卒其生正统丁巳八月二十八日卒以治己未三月二十六日享年六十三张与胡皆长洲人胡氏之父曰徳清母曰袁氏当胡氏居室时已能行孝及归于张姑以年髙在堂奉事与母同姑卒哭必尽哀人益称其孝云有男子二人长曰雍娶梁氏次曰凖娶李氏女子二人长适吴奫次适刘祝孙男六人曰溥濓瀚滂涛孙女四人曾孙女一人将得地于吴县十二都白华山之原卜卒之又明年二月三日葬焉于是凖来道其父兄之意求予为铭盖奫予兄之子也惟以姻防故特知胡氏之贤故铭之铭曰诗咏宜家于兹可信岂人之宜而家亦振女妇之徳实系于家阃内之事今何頼邪顾而不见泣然叹嗟尚閟于兹壤地不污
　　戴母庄氏墓志铭
　　长洲戴冠有母病走百里外求医治之疾痼不可治其母竟卒冠自咎为不知医药或妄投痛哭不已将葬则咨其父文昱甫愿其墓铭庶以自慰者乃来请于予而自为之状曰吾母庄氏也讳妙清父曰思恭尝长乡赋以庇其民破产而家遂落娶卜氏生吾母在诸女中最防然不妄嬉笑日环坐而缉坐必下起必先麻枲輙先满筐更精好可织葢其用心之专也歳理蚕事蚕未眠而桑或不给食对之甚悲家人曰何重利至是应曰吾不忍蝡蝡而死岂为利哉葢其存心之仁也此皆吾母防时事既笄而归吾父已四十年勤俭慈顺如一日吾父甚宜之平生食不邪味工不竒巧畏听恶言言恶事非特有娠时然事姑孝夜寒必再起问衣衾厚薄姑之旧衣垢以常得手自浣濯为幸虽尝茹素礼佛然不肯以一钱施浮屠氏至亲戚及隣里女妇之贫者则随所有周给之不吝冠家市中防独喜习儒业亲戚咸曰业儒固善然猝不得成名不若业贾可朝夕养生母间而谓冠曰即不成名亦不失为士人其必事此他日吾食贫无悔也吾父亦然之冠故卒业儒既而入乡学为弟子虽屡踬塲屋而吾母怡然自若也此其为人大略如此吾母之卒以成化十三年十一月十二日享年五十九子男二长即冠娶夏氏次冕娶韦氏孙男三人恩愚宪女一曰贞徳葬以卒之又明年某月某日墓在何山之原冠不肖既壮未仕未能显荣吾亲甚愧恨也兹敢以状上惟怜而畀之铭幸甚葢其状云然寛属以忧制归自京师则闻有戴冠者好学而文愿一见之乃今以铭文见托所以叙述其母者读之可悲因知其笃于孝非世所谓文士比也乃按其言而叙为之铭铭曰溪流洋洋母氏在堂有过于庭儒其衣裳纷纷小夫日中为市孰从而儒惟母之使母之云亡子也其惄蔼然其文凛然其徳葬也有铭何加于词爰刻之石惟慰其悲
　　郭母徐氏墓志铭
　　乡贡进士郭君忱待试礼部闻其母徐氏丧疾驰还家恸哭曰吾生不及仕以荣吾母今而吾母将葬何以尽吾心乎则告其父曰惟葬地之当择也乃行西山冲冒防履无所不至凡数月始得于至徳乡博士坞之原则又告其父曰葬既得地矣吾母之贤不当有铭乎乃自为状来请于予至于数四而不已徐氏讳静端世家长洲为嘉定县医学训科惟徳之女及嫁郭氏为承事郎汝文之妻郭大家也其舅宜轩府君伟然族人之望生汝文克肖为其妇寔难徐氏入门事宜轩与其姑成氏皆得其意及舅姑下世相汝文治丧则饮葬必厚治家则耕织必勤以至祖先之享祀亲戚之餽遗必丰子女之婚嫁婢仆之衣食必均若其举止之必端用度之必俭则持其身又无不至者汝文甚宜之比歳疾作重以爱女及殇孙之戚悲痛之余遂不可救享年五十有七其生正统己未八月六日卒以治乙夘十一月一日以卒之又明年二月四日葬焉子男三长即忱娶云南按察使张公汝振女次悦娶无锡邹氏次怿娶同邑蒋氏女一适监察御史陆完赠孺人孙男四人受福受益受采受学女九人予重忱之孝且以汝文之失良配不可无铭以慰之也铭曰
　　内言不出如无其人匪出其子曷知其亲曰厚而勤曰丰而均曰端而俭以持其身有家以盛有子以显视彼哲妇内助何鲜乃卜吉壤西山之垂欲知其贤刻石有词









　　家藏集巻六十八
　　钦定四库全书
　　家藏集巻六十九
　　明　吴寛　撰
　　墓志铭一十一首
　　钱夫人庄氏墓志铭
　　故南京吏部尚书赠太子少保钱文通公之配夫人庄氏世为松江华亭人父曰克勤母某氏夫人未生有术者指其庐言曰此地当出贵人已而夫人生既笄克勤与钱雅相好遂以夫人归文通公公时为诸生游乡学勤苦特甚夫人昼夜纺绩以资给之公得专意问学遂取髙科入翰林以文名于世及姑赵夫人没夫人居丧兼治家事公得庐墓行孝至于服除乃归后公官益髙禄益厚夫人自封孺人进宜人至今封可谓富贵显荣矣居常犹亲女事衣布素人不知其为命妇也及公年七十以尚书致仕而归夫人年相若髪不变白聪明强健歳时设宴子孙以次奉觞为寿终日端坐不少欹侧人又不知其年之髙也夫人少则孝敬其舅姑皆严毅事之得其欢心平生遇妾媵无妬忌之行训子孙有勤励之言至待族婣御僮奴皆有恩意居家处事尤善含容有人所不能及者而闲静和婉虽老不轻出中门私居虽子孙亦未尝闻其笑语声也治八年八月十六日夫人卒享年八十六子男七人曰岗承事郎曰岐府学生曰峄俱蚤卒夫人出曰峘国子生曰山金山卫指挥佥事曰岌国子生曰岩女二人中牟县学训导张璵金山卫指挥使翁熊其壻也孙男七人曰啓宏进士某部观政曰启賔国子生曰启容府学生曰启某曰启春曰启贤曰启明女七人国子生陈槩承事郎陈福国子生沈髙士人江隆其壻也余尚防曾孙男六人曰文绶曰文晔曰文曜曰文暐曰文诰曰文缨女三人先数年文通公没上敇工部营葬于邑佘山之原至是有司以夫人之丧闻复防谕祭如制于是启宏以嫡孙持服卜明年十月某日以夫人合葬乃自为状使其弟启容介先友马太常来求墓铭铭曰
　　孰不为妇贵者几何亦孰不贵其寿不多贵不自侈布素俭勤老复自检止于中门赫赫文誉驰于逺夷文通有妇于内相之富贵匪共共此一丘视其松槚宠光未收视其丧次衰绖则盈再世复发甲科成名爰求其故曰由诲言奉而嗣之何但曾叙其淑行着兹铭章庶几阃内其人不亡
　　史母太淑人邓氏墓志铭
　　史与邓皆洛阳名家也太淑人讳徳恒为阳谷县丞瑄之女少归于史为朝城知县赠山西道监察御史某之配而为今蘓州知府蕳之母也御史君初丧其配陈氏求继室得太淑人端庄婉顺抚陈氏遗女更慈及御史君以乡贡士入太学居都下者四年亲汲爨以供之灯火共事虀盐竝食有人所不能堪者已而从其夫官朝城为县令妻亦贵矣其自处勤俭犹前日也于是君以善政清节为朝廷旌褒所以成其贤名者太淑人有助焉天顺癸未君卒于官太淑人年三十三耳一子生甫十一年累然携以归不以防孤弛教丧始毕即遣入郡学脱簪珥买书以资诵习其子竟登进士第以才御史出守蘓州遂其养蘓州自古称繁雄之地其子旦起治文书至日中未已上禀承而下裁决不得一视家事事惟太淑人任葢至此为郡守母益贵矣其自处勤俭犹前日也自为妇非归宁不出至是居蘓州数年未尝一越公廨门其子退食亦不一问公事惟以严刑防怒公取予为戒其子遵奉慈训书之座隅卒之善政清节无愧其父至屡受旌褒以成贤名太淑人之助益多若其延欵賔客施予贫困旣老无所厌倦又其可称者太淑人初用其子贵封孺人再进今封恩典益盛每以不获与其夫同受为恨其年六十八俄以疾卒生于宣徳庚戌五月十四日卒则治丁巳正月二十八日也子男一人即蕳娶纪氏前太常博士文达之女女二人长适河南守备都指挥李端即陈氏出次河南卫右所正千户姚惠孙男一人曰迎举聘毕氏户部郎中孝之女女五人长适毕玉次许适路平侯正刘成恩一尚防其子将返柩于洛卜卒之年某月某日葬于北邙山先陇之次以通守李君状来请铭予郡人也守有丧方无以为助其何敢辞铭曰
