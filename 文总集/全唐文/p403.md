<!-- { "loadSidebar": true } -->
    彼炀帝者，聪明多智，广学博闻，岂不知蛟龙失□，渔父足得为害？鲸鲵出水，蝼蚁可以为灾？忽乃弃崤函之奥区，违河洛之重阻。言贼者获罪，敢谏者受刑，岂不是色醉其心，天夺其鉴？窜吴夷以避其地，虚宫阙以候圣人，盖为大唐之驱除也。
    君子曰：“小人之心犹火也。火之性必须有所烧，小人之心必须有所害。当其受宠遇也。排忠良，庇道德，辨足以移视听，辞足以结主心。导之以淫奢，引之以苛刻。人用而不恤，政荒而不修。如蝼蚁溃堤防，不觉其败；如春风养草木，但见其盛。事至而未知，祸构而方惧。素无材略，不能以败求全；本自少恩，岂能得众成事？进退唯谷，无处容身，或出奔以图生，或杀主而自解。眇观史策，遍采兴亡。开役者多是爱臣，害上者无非近习。然庸君ウ主，莫肯远之，复何言哉。”
    ○五等论
    昔秦废五等，崔实、仲长统、王朗、曹ぁ等皆以为秦之失，余窃异之。试通其志云：盖明王之理天下也，先之以博爱，本之以仁义。张四维，尊五美，悬礼乐於庭宇，置轨范於中衢。然後决元波使横流，扬薰风以高扇，流恺悌之甘泽，浸旷荡之膏腴。正理革其淫邪，淳风柔其骨髓。使天下之人，心醉而神足。其於忠义也，立则见其参於前；其於进趋也，皎若章程之在目。礼经所及，等日月之难逾；声教所行，虽风雨之不辍。圣人知俗之渐化也。王道之已行也。於是体国经野，庸功勋亲。分山裂河，设磐石之固；内守外御，有维城之基。连结遍於域中，胶葛尽於封内。虽道昏时丧，泽竭政塞，郑伯逐王，申侯弑主，鲁不供物，宋不城周。吴徵百牢，楚问九鼎，小白之一匡天下，重耳之一战诸侯，无君之迹显然，篡夺之谋中寝者，直以周礼尚存，简书不陨。故曰：“不敢失坠，天威在颜。”
    自春秋之後，礼义渐颓，风俗尘昏，愧耻心尽。疾走先得者为上，夺攘投会者为能。加以八世专齐，三家分晋，子贡之乱五国，苏秦之斗七雄，苛刻繁兴，经籍道息。莫不长诈术，贵攻战。万姓皆戴爪牙，无人不属觜距。所以商鞅欺故友，李斯囚旧交，孙膑丧足於庞涓，张仪得志於陈轸。一旅之众，便欲称王；再战之雄，争来奉帝。先王会盟之礼，昔时樽俎之容，三代元风，扫地尽矣。
    况始皇削平区宇，殊非至公；李斯之作股肱，罕循大道。人无见德，唯虐是闻。当此时也，主猜於上，人骇於下。父不能保之於子，君不能得之於臣。欲使始皇分土，奸雄建侯，薄俗若喻晋郑之可依，便借贼兵而资盗粮，寄鱼龙而助风雨，不可行也。是以秦鉴周德之绵深，惧已图之不远，罢侯置守，高下在心。天下制在一人，百姓不闻二主。直是不得行其世封，非薄功臣而贱骨肉也。
    高皇帝揭日月之明，怀天地之量，材不足以分赏，论功不足以受封。邑皆百城，土有千里，人殷国富，地广兵强。五十年间，七国同反。贾谊忧失其国，黾错请削其地。若言由大而反也，不若召陵之师，践土之众也。若言有材而起也。刘氵鼻非王霸之材，田禄无先管之略也。且齐晋以逆礼为惭，吴楚以犯上非愧。衅由教起，其所由来远矣。
    自此之後，杂霸又衰。中兴不能改物创图，黄初不能深谋远虑。缅乎汉魏之际，寻其经纬之初，未有积德重光，泽及万物。观其教，偷薄於秦风；察其人，豺狼於汉日。故魏太祖曰：“若使无孤，天下几人称帝？几人称王？”明窃号谥者触目皆是，欲以此时开赐履之祚，垂万代之封，必有通车三川以周室，介马汾隰而逐翼侯。王司徒屡请於当时，曹元首又勤於宗室，皆不知时也。
    ●卷一百七十二
    ☆张（一）
    字文成，深州陆泽人，儿时梦紫文大鸟。其大父曰：“紫文也。壮殆以文章瑞朝廷乎？”因以为名。调露初登进士第，授岐王府参军，凡八应举，皆甲科。再授长安尉，迁鸿胪丞，四参选，判策为铨府最。开元初为御史李全交所劾，贬岭南，刑部尚书李日知讼斥太重，得内徙，终司门员外郎。
    ○陈情表
    万死粪土臣言；臣忝朝班，幸蒙驱策，不了一使，罪应至死。自可钳口吞声，伏待刑书；灰身粉骨，甘从斧钺。岂可昆虫惜命，雀鼠贪生？区区微心，有所未尽。臣平生好学，颇爱文章，虽不逮於词人，滥流传於视草。近来撰集诗、赋、表记等若干卷，编集拟进，缮写未周，负谴明时，方从极典。恐士衡止息，华亭之唳不闻；嵇康顾影，广陵之音永绝。缺简零落，抱痛幽泉。昔司马迁请就腐刑，以终《史记》；汉武帝愍其至恳，矜而许之。伏愿陛下遂臣万请之心，宽臣百日之命，集录缮写，奉进阙庭，微愿获申，就死无恨。然则归罪廷尉，肆诸市朝。腰领横分，有同仙化；肝脑涂地，百代如生。骸骨埋尘，千载不朽。无任迫切之至。
    ○中书舍人王秀漏泄机密断绞秀不伏款於掌事张会处传得语秀合是从会款所传是实亦非大事不伏科（中书省二条）
    凤池清切，鸡树深严。敷奏帝俞，对扬休命。召为内史，流雅誉於周年；荀作令君，振芳尘於魏阙。张会掌机右掖，务在便蕃；王秀负版中书，情惟密勿。理须克清克慎，慕金人以缄口；一德一心，仰星街而卷舌。温树之号，问且无言；恶木之阴，过而不息。岂得漏秦相之骑乘，故犯疏罗；资魏将之兵符，自轻刑典？张会过言出口，驷马无追；王秀转泄於人，三章莫舍。若潜谋讨袭，理实不容；漏彼诸蕃，情更难恕。非密既非大事，法许准法勿论，待得指归，方可裁决。
    ○通事舍人崔暹奏事口误御史弹付法大理断笞三十徵铜四斤暹款奏事虽误不失事意不伏徵铜
    崔暹风神爽俊，词采抑扬；雅调疏通，清音朗彻。裴楷之英姿肃肃，朝野羽仪；魏舒之容止堂堂，群寮领袖。自可曳裾紫禁，伏奏青规。助朝廷之光辉，赞明时之喉舌。芝泥发彩，宣凤藻而腾文；兰检浮香，润龙缣而动色。岂容金马之对，未被誉称；神羊之威，俄闻奏劾？罚金既罹於疏网，辨璧无舍於明珠。过误被弹，止当笞罪；不失事意，自合无辜。虽触凝霜，理宜清雪。
    ○给事中杨珍奏状错以崔午为崔牛断笞三十徵铜四斤不伏（门下省二条）
    沈沈责琐，肃肃黄枢。望重鸾司，任光龙作。掌壶负玺，步顿於是生光；左貂右蝉，揖让由其动价。杨珍门承积阀，荣重绅，趋左掖之严凝，奏上台之清切。出纳王命，职当喉舌之官；光阐帝猷，佐处腹心之地。恪勤之誉，未出於丹闱；舛缪之愆，已尘於清宪。马字点少，尚惧亡身；人名不同，难为逃责。准犯既非切害，原情理或可容。何者？宁失不经，宥过无大。崔牛崔午，即欲论辜；甲申甲由，如何定罪？
    ○左补阙陈邃司制敕知敕书有误不奏辄改所改之次与元敕同付法不伏
    陈邃缪司纶，忝掌枢机，参详兰叶之文，宣越芝英之字。拾遗补阙，蹑山甫之清尘；献可替否，寻晏婴之胜迹。设令鱼鲁绝缪，理合上闻；豕亥参差，无疑下断。岂容斟酌圣意，加减纶言？用寸管以窥天，持小觚而测海。未经上白，辄敢雌黄。定字虽复无差，据罪终须结正。八十之杖，自作难逃；三千之条，理宜明罚。
    ○永安公主出降有司奏礼钱加长公主二十万造第宅所费亦如之群下有疑（公主二条）
    金机札札，灵婺皎洁於□间；银汉亭亭，少女迤迟於巽位。故潇湘帝子，乘洞浦而扬波；巫峡仙妃，映高堂而散雨。公主华发彩，萼延祥。六珈玉步之辰，百两香飞之日。三公主婚，鸾接羽。百枝灯烛，光沁水之田园；万转笙竽，杂平阳之歌舞。玲珑玉佩，振霞锦於仙衣；熠花冠，点星珠於宝胜。飞鸾镜匣，向满月以开轮；仙凤楼台，映浮□而写盖。弄珠分态，江姊为之含；飞箭成婚，天公为之蹙笑。肃之制，盖异常伦；筑馆之规，特优恒典。小不加大，必上下和平；卑不凌尊，则亲疏顺序。先帝女之仪注，旧有章程；长公主之礼容，岂容逾越？
    ○山阳公主为子求内官亲得侍卫
    山阳分辉若木，派演咸池。七襄之驾既严，万金之礼斯盛。张敖勋旧，窃汤沐之微滋；窦固名宗，г脂粉之馀润。但任人以器，有国之大经；官不私亲，前王之令范。拜官床下，时闻丞相之男；乞卫宫中，惟允左师之息。燕王之请身入侍，竟不从依；馆陶之为子求郎，终无允许。若有言有行，胡越可以正除；无德无功，昆弟岂容滥及？宜铨其器识，察其廉能，待得实才，方可详择。
    ○御史王铨奉敕权衡州司马锺建未返制命辄千他事解耒阳县令张泰泰不伏（御史台二条）
    栖乌之府，地凛冽而风生；避马之台，气威棱而霜动。惩奸疾恶，实藉严明；肃政弹非，诚宜允列。王铨位参持斧，职在埋轮，履暴胜之清徽，乘葛丰之雅烈。冠施铁柱，贵戚伤心；花发绣衣，奸豪敛手。近辞端右，远届衡阳。联翩紫盖之峰，迢递苍梧之野。但御史推，受委非轻，有罪必绳，无幽不察。神羊竦角，必触邪人；隼鸷惊飞，先驱恶鸟。推锺建之罪，特奉繇言；举张泰之辜，无亏格式。正当直指，岂是辄干？准犯量科，宜从解退。
    ○御史严宣前任洪洞县尉日被长史田顺鞭之宣为御史弹顺受赃二百贯勘当是实顺诉宣挟私弹事勘问宣挟私有实顺受赃不虚
    田顺题舆晋望，让佩汾阳，作贰分城，参荣半刺，性非卓茂，酷甚常林。鞭甯越以振威，辱何夔而逞志。严宣昔为县尉，雌伏乔元之班；今践宪司，雄飞杜林之位。祁奚举荐，不避亲仇；鲍永绳愆，宁论贵贱？许扬大辟，讵顾微嫌？振白鹭之清尘，纠黄鱼之浊政。贪残有核，赃状非虚。此乃为国锄凶，岂是挟私弹事？二百镪坐，法有常科；三千狱条，刑兹罔舍。
    ○左司郎中许鉴饮酒停制敕依问款称遇霍乱不得判署遂失机（尚书省二条）
    锵锵会府掌北斗之机衡，肃肃礼闱；握南宫之枢奥。是称仙宇，实号文昌。《虞书》典百揆之宗，《周礼》统六卿之职。许鉴位膺列宿，职绾通班，总八座之繁司，承万机之要务。端标指影，检局亏违，置治和钧，纠绳稽失。举宏纲於乌网，则万目皆张；振修领於狐裘。则千毛自整，兢兢戒慎，尚有差违；翼翼小心，仍忧失坠。岂得不存恭肃，自纵荒淫？放旷鹦鹉之杯，淹停凤凰之制。恪居官次，异文惠之勤公；职务不修，同景山之中圣。绐云霍乱，未可依凭；滞失机宜，理从明宪。
    ○令史王隆每受路州文书皆纳贿钱被御史弹付法计赃十五匹断绞不伏
