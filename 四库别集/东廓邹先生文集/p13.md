<!-- { "loadSidebar": true } -->
益离席而拜曰：“益也，学于师友三十馀年，使君何取善之笃，而入道之敏也！圣门志学，以不逾矩为准，贤智而过，愚不肖而不及。遵道而行，半途而废，皆逾也。故立与不惑，知天命而耳顺，精神命脉，融结凝聚，以依中庸而达帝则。故天命谓性，指降衷也；戒慎不睹，恐惧不闻，指实功也。自矩之大公，曰中，自矩之顺应，曰和。自大公顺应之裁成辅相、发育而峻极，曰位育。若然者，质鬼神、俟后圣，举幽明古今而无二矩。夫是以无恶无射，以有誉于天下。使君奉天子命以按南服，将清戎伍备胡虏，而兼理匠班军料，以济百乏之需，投大遗艰，其亦絜之以吾矩而已矣。益不佞，谨为群情诵之。如使清戎而果，足以充伍备虏，虽损于民犹可也。长解督迫，鸡犬弗宁，而新军入卫，旋踪逃归，万民荼毒，而国家无一矢一戈之利。窃悲夫割股以啖腹，而腹未得饱也。如使匠存而追逋班虽急其后嗣可也。匠亡矣，而摊于里甲，是敺里甲而逃亡也。皮之不存，毛将安附（原作傅）？宁无动魏文侯之叹耶？如使运军以口粮准料价限以年可也。逋以三十年而偿以一旦，马力穷矣而求不已，必逸必攫，将不待颜氏子而后知之矣。天子建中和之极，以驭万邦也。宰执者其工师也，台谏者议工师而赞之也。稽诸往牒，方圆（原作员）隆污其亦可鉴哉。露台惜金，后宫衣绨，虽纯驷不具，米石万钱，而终臻贯朽粟腐之休；柏梁竞丽，五利兆诞，虽告缗钱引株送秀斧击断而弗能靖。轮台一诏，宿疴尽扫。少主一图，国脉潜回。如层雾积霾，复睹炎光之烈。故循规履矩，迄可簠簋削而批之立以苦窳，矫而复之，犹可救补。当局群工，宁无远猷辰告者乎？使君勖哉！见宾承祭，须臾勿离。集众思以广忠益，责难明良，诚立神应，俾好仁好义，兴孝兴弟，式绍隆古之化。而外本内末，一洗而融之。是万邦黎庶举沐浴五福而拯于六极也。复古善类，其邛首胥祝焉！
维兹复古，松溪大宰肇其基，少湖相国翊其成，而使君慨然增田以嘉惠。我诸生其焉能谖之！诸生曰：无言不酬，无德不报。木瓜之情，古今同矩也。是以徼琼瑶以纳诸虎贲。
虔州申赠
中丞秋崖朱公之莅虔台也，贻永感录以示益，叹曰：兹其锡类之典乎！为阐民彝，征天道，用招风化焉。未几，公移阃于浙江，兼理福建以靖乱，阶叹曰：兹其明良嘉靖万邦之略乎！顾怀德者何以谖之？为纪往勋，昭部训，志去思焉。公遣舟以迎，适馆授粲，论学于学圣之堂。益曰：学至无极翁精矣！匪圣奚学？匪天奚希？一者其本体也；无欲者其功也。罔游于逸，罔淫于乐，不迩声色，不殖货利，古圣精一克一工课，犹恻恻劝戒若是。吾侪自省何似？而依违逸乐货色中，不自洗刷，将奚以拔于凡民！矧曰与千圣同堂、两仪并立？故戒慎不睹，恐惧不闻，其无欲之学乎？上天之载，无声无臭，其无极之贞乎？公曰：嘻，纨尝两宰州治，三历部署，五莅藩臬，思以政为学而莫予助也。惩忿窒欲，迁善改过，敢不乾乾弗息，以对越明命！翌日，燕静观堂而论政焉。益曰：政者正也，以吾之正，正天下之不正，犹执矩于此，以方天下之不方而已矣。夫漳之海寇与宁绍相剽窃也，处之矿徒与建宁纠串也，皆屠贩逋逃，捐生以徼无涯之欲。古之训曰，民之多辟，无自立辟，绥猷无主，有欲乃乱。皆自上任之。衅端初萌，玩愒弗报。权贵聚薮，骇缩罔诘。肘腋耳目，漏泄情实。簿书相谩，胜败弗核。而甚者利之以拂民性，而菑其身。犯是五蠹，又奚尤于群盗？故匪廉、匪明、匪正、匪慎、匪断，举弗矩也。公执素矩以往，其患弗方乎？公曰：嘻，纨尝仰愧国恩，俯惧庭训，永感母氏之烈，思以学为政，而凛乎无税驾也。今齿发日迈，遗大投艰，敢偭规矩以自驰晚节！益曰：公勉之矣，学与政匪异辙也，古与今匪异性也。多欲之蠹，为蹠以淆诸物；无欲之醇，为舜以同诸天。伯益仲虺，在公握其机用，赞尧汤于以弘移孝之模，而裁成辅相，身亲见之。谨拭目以祝，公戒行有期矣！藩臬之彦临溪张子永明、白坪高子彦肃，币以赆，公拜手却曰：玉帛，古以将敬也，而世以为赐，是货之也。张子顾高子曰：善而中丞公之教也。赠以财，孰若赠以言。乃诣濂溪祠以征言。益拜手谢曰：赠言，古以责善也，而世以相为颂，是谀也。高子顾张子曰：善而司成氏之辞也，赠以颂孰若赠以规。益复拜曰：夫诸君子恪共朝夕，锡福于我士民，固欲行古之道也。其敢不畅嘉命以纳诸虎贲。
赠董谋之
予往岁受学虔州，与董子希永切磋世讲之谊。后二十有八年，复寻郁孤、通天旧游，希永之冢子谋之趋而问学焉。予曰：生固名家也。197溪大卿之祖武，文僖宗伯之世德，其名而字之，既诏之矣。古之聪也，聪于道德；后之聪也，聪于势利。故鸡鸣而起，孳孳则同，而舜蹠且天渊。生其谋之而已。曰：聪之病此久矣，思以鲁对治之，则奚若？曰：聪明睿智，天德之本体也。柴愚参鲁，圣门之所指渣滓也。子欲以渣滓易本体乎？古也戒慎不睹，恐惧不闻，不以纤毫非礼戕贼天真。而世之机械变诈者，谓为朴鲁无用，从而嗤讪之。机变日深，礼度日败，而骜然自以为至巧，若醉酒者之号呼而笑醒也。鲁氏之训曰：仁以为己任，死而后已。其弘毅之学，任重道远，至于全归而知免。此岂鲁者所能乎？渣滓消融，本体呈露。江汉以濯，秋阳以暴，皓皓而无以尚。非聪明睿智达天德，其孰能深造之！故谋之而得，则为肃为圣，以保五福；谋之而弗得，则为蒙为狂，以入六极。兹武王之所汲汲而访也。濂溪元公一者无欲之要，阳明先师致良知之规，皆箕畴正传也。而虔州独薰炙之，庙貌巍然，陟降对越，凛然师保之临焉。谋之其敬修可愿，内断于天君，无为浮习所眩。
乡会祝言
禾邑之南乡，山环水抱，风气完固，世族相望，淳庞未斫。乃嘉靖戊申仲春十日，柱史南屏李君大合同乡吴、龙、尹、张、贺、段、洪、周十四姓之彦，胥约于葛泉，以迪德规过，兴利除害，取法前哲，斟酌时义。有会誓，有会规，有会条，期以潜摩礼义，同升于古道。每月一会，每姓值一月。至于秋，凡八举矣。少长咸奋，强弱得所，税赋以时，而盗贼屏息，公庭无讼牍焉。
季秋二十九日，届柱史初度辰。同会之俊髦告于嗜艾曰：柱史式克寿吾乡，吾乡盍图以寿柱史？往者丈量之疏彀我民瘼，讲学之约迪我士习，揽辔之风，丕振于南畿。维兹司成东廓子，同讲于年谊，同启于昊天，同事于广德，是宜徼言以为祝。于是，尚义吴翁锡逾大耄矣，命尹生珏及其孙庠生懋桂以来。东廓子欣然曰：兹宜寿哉，兹宜祝哉。寿者世所胥欲也。祝也者世所胥爱敬也。弗爱弗敬，而恶且斁焉，斯诅之矣。祝于子姓，祝于婣娅，祝于宾朋，则荐闻之，举一乡耄倪而胥祝焉。予未之前闻也。世固有虚誉浮于宦辙、而隐慝敝于比闾。席势以咆哮，则诅为嵎虎矣；鬻货以请托，则诅为棘蝇矣；诬善以娼忌，则诅为沙蜮矣。而畴以祝为？
南屏君克缵先大夫之绪，逾弱冠而膴仕朝著。逾壮而轰声徽宁，天下颙然以公辅日望之。甫强仕而归养慈闱，遂以目废敛其天明。用小试于乡，乡之沐德慕义，以为横渠画斧之风。皇皇然威凤拱璧，祝其永安而永完也。天视民视，天听民听，福履耋耄，其神明寔劳之矣。君之冢子承重尝学于予，预闻天人善庆之机，其尚贞率二弟某某，合敬同爱以缉熙而翁之志。而乡中十四姓之彦一德相承，无为阳率阴败，始合终暌，以干誓言，则浣溪巽山胥跻于寿域，将与蓝田无疆维休。
青原赠处
阳明夫子之平两广也，钱王二子送于富阳。夫子曰：予别矣，盍各言所学。德洪对曰：至善无恶者心，有善有恶者意，知善知恶者是良知，为善去恶是格物。畿对曰：心无善而无恶，意无善而无恶，知无善而无恶，物无善而无恶。夫子笑曰：洪甫须识汝中本体，汝中须识洪甫工夫。二子打并为一，不失吾传矣。
逾年，先生薨于南安，不及稽二子之成也。而二子交砥互砺，以求不坠遗绪。闻吾邦惜阴之会视四方为盛，冒暑跋涉，升九华，历匡庐，以至复古，大会于青原。吉郡同志欣欣携子弟从之，而南昌临瑞抚赣之彦亦闻风胥集，相与宣畅格致宗旨。工夫缜密，本体精粹，人人若先师之临乎上也。龙溪子以病逾月而归，绪山子泝澄江，入五云以别。同志瞿然赠处之义，益拜手绎以所闻。
曰：良知之旨，其天命之性乎？是性也，不睹不闻，无声无臭，而莫见莫显，体物不遗。不睹不闻，真体常寂，命之曰诚；莫见莫显，妙用常感，命之曰神。常寂常感，常虚常灵，有无之间，不可致诘，命之曰几。性焉安焉，知几其神，以止至善。天运川流，不舍昼夜。复焉执焉，见几而作，迁善改过，雷厉风飞，不俟终日。有所忿懥好乐则不寂，不寂则挠其体；亲爱贱恶而辟则感不通，不通则窒其用。慎哉其惟独乎！独也者，几也。于焉戒慎，于焉恐惧，日瑟僴，日赫喧，日精微，日广大。礼仪威仪，无适非仁；发育峻极，无适非天。是为诚立神通、全生全归之学。世之拟议言动，绳趋矩步，而贞纯未融，其蔽也支；独抱玄机，与造化游，而人伦庶物脱略未贯，其蔽也虚。皆师门所弗与也。况于矮人观场、狂犬逐块、游骑无归！愈测度而愈远，愈勤瘁而愈悖，愈担当而愈猖狂。其获罪于天命也滋甚。凡我同游，无智愚，无仕隐，无耄倪，从精神命脉处自怨自艾，自成自道，夙兴夜寐，无负此生，以慰二君子千里枉教之志。浙中诸友寄声胥勉之。异时沃天真，谒兰亭，历赤城石梁，放于东海，归探鹅湖象山遗迹，共结江浙一社，以服膺师训，庶无为兹会玷。二君其有以处我。
续刻思贤录序
道乡忠公自少以道学行义知名，至两任言责，姱节鲠论，耀乎元符崇宁之间。其奏议序于杨文靖，其文集序于李忠定，其葬也，铭于陈忠肃，其复墓亭也，纪于叶水心，其思贤录也，序于杨铁崖，皆天下选也。谢子应芳当元季，慨然请于有司建祠宇，清茔域，请设书院，而采摭以刻是录，其诸尚友之志乎？
嘉靖庚子，守益归自南雍，约南江副宪輗祗谒林庄公墓下，敦年谊，叙宗盟。后十年，南江之子駪簿于雩都，奉义方以刻是录，取后来修墓复田事迹，及奠诔题咏续之，而以肇庆之忠节祠、平乐之书院二记终焉。益盥诵连日夕。作曰：应芳氏郡后进也，表彰先哲，恻然欲永之，矧在我后嗣，其可弗恭以遏佚前人光？乃拜手而言。
