<!-- { "loadSidebar": true } -->
　　律吕元声莆两山李文利氏所着也其法谓黄钟律三寸九分最短防宾律九寸最长宫音最清羽音最浊与古法大相反窃谓此不过一家之言耳究其实则非也夫律之短长音之清浊皆人所命则谓黄钟爲长爲短宫音爲清爲浊似无不可今所以知其非者亦以其法象无准伦类不通知之耳古法黄钟律长九寸盖以天地之阳气冬至之日始自下而升然去地上犹逺故埋黄钟九寸之律于地中以候之气至则律管灰飞以此爲验若黄钟止三寸九分则安能与地中之气相接若谓候气之法十二律之管埋于地中者皆齐其下不齐其上则十二律之管气至当一时飞灰又何以别于黄钟此其法象无准一也律以候气和声声气皆属乎阳老阳数九故黄钟九寸若谓三寸九分则不知何所取义此法象无准二也乐声与人声各有五音而人声尤爲自然喉爲宫音舌爲商音牙爲角音齿爲徴音唇爲羽音此人声之自然者也李氏亦谓此爲可据矣喉爲宫音岂非以其来之深长而浊乎故古法以长律之音爲宫以配之唇爲羽音岂非以其来之短浅而清乎故古法以短律之音爲羽以配之今李氏乃爲宫音最清羽音最浊则与人声之宫羽相反此伦类不通一也李法谓数少者音清数多者音浊及论五音之数则谓宫音五十商音八十角音九十徴音七十羽音六十宫音五十最少谓数少音清可也商音次清数乃八十羽音最浊数乃六十又安在其少者清而多者浊乎此伦类不通二也若谓宫土音故数五十羽水音故数六十则商金音数何以反八十角木音数何以反九十乎土浊水清理不可易今乃谓土音清而水音浊何居此其伦类不通三也既以宫爲清而羽爲浊矣及论学调则又谓防宾爲宫则夹钟爲羽又安在其宫清而羽浊乎此其伦类不通四也此六者皆其大端余琐琐者未暇细论然则其法之非也明矣
　　吕梁洪志序【唐龙】
　　序曰吕梁洪曷志之盖名山大川纲纪四方昭灵纪异咸俟君子况漕之水道者哉是故司马氏作河渠书九川九泽三江五湖罔或遐遗惟漕故也国家定赋岁漕米四百万石白糙粳糯一十八万石由江入湖入河直达于京师水道凡数千里曰难曰险未有甚于洪者也予方有事于漕搴衣躇阶升梁而眺焉夫洪多钜石胚胎岩防长如蛟蜒伏如虎豹纠错如置棋盘旋如轮毂廉棱如锯牙如剑防前代辟凿引而爲渠汶泗衍溢沁汴渗淫黄河澜汗合而潴之石之所激奋跃鼔荡雷訇而阜涌悬水四十仞环流九十里鱼鼈不能过鼋鼍不敢居漕万三千艘胥于是乎进每一艘合数艘之卒夹洪夫挽之肩伤臆躃足挥汗咸毕力以赴然縁崖蹑级蚁行蜗引得寸而寸焉得尺而尺焉一弗戒则飘忽瞬迅犹夫驷马脱衔非穷日之力不可囬也是爲天下之至难也天下之事惟难思戒惟易忽之斯志行经国者知漕之难乎则官不置冗费必汰浮兵定以制役止不急粟无耗蠧廪有备焉受禄者知漕之难乎则禄以养贤吾思吾贤食以食功吾图吾功敬事之臣日广素餐之风熄矣是故考迹以明规因文而广喻志之大也夫曰勒一方之宏图掲今昔之胜槩抑末矣君子犹曰弗志焉
　　书孔子通纪后【黄佐】
　　右孔子通纪八巻吾广督学宪副南山潘公所着也其纪祀典评羣贤详且公矣孟氏有言匹夫而有天下者德必若舜禹而又有天子荐之者故仲尼不有天下濓溪王祀万世无穷及康节仲尼以万世爲王之论盖皆因之此我圣祖明诏正天下神祗仍存王号而成化中加乐舞八佾笾豆十二岂非以德侔天地道冠古今删述六经垂宪万世其功实贤于尧舜也与惟是生卒年月春秋三传所纪不同公则据长厯及阙里志诸书而考正之实周灵王二十一年庚戌十一月庚子之辰【甲申时】即鲁襄公二十二年今之八月二十七日也【已交寒露月建丙戌】卒于周敬王四十一年四月乙丑即鲁哀公十六年今之二月十八日也世皆忽之不行祭奠愧于僧道多矣于戏六经在世如日月行天然求诸吾心以自明明德推之用世则内君子而外小人尊中国而谨边徼燮理隂阳参赞化育皆此道也司马迁以爲劳而无功陆九渊则谓爲注脚无乃御人以口给而上同媚众以取宠盗名与于戏其何伤于日月哉公因谓孔子所深恶者三乡愿也佞人也鄙夫也此三者贼德乱道变壊风俗然今之乡愿人爱之佞人人畏之鄙夫之贵者人敬之富者人悦之故人多乐爲之而不知省此其所以敢于侮圣人之言虽非圣者无法亦悍然有所不顾与又言治十二年阙里庙灾斯文大厄逆知兵革之患极陈安攘之防明年小王子火筛之众果相率而至大同残暴州县害不可言然则感召闗系岂小小哉非毁六经其爲灾也大矣夫书之明峻德诗之思无邪皆言心也谓心学当求诸佛老其爲罪也大矣论从祀诸贤则曰节行之美足以维持名教著述之善足以羽翼圣经二者皆无歉焉而后可故仕莾如杨雄仕元如吴澄皆削之荀卿言性恶则仅书兰陵令虽司马光非孟子而宗扬雄犹致讥议可谓万世之公论矣公名府字孔修上虞人后以终养求去士论髙之
　　从化县志序【黄佐】
　　从化县旧无志志之者今令灌阳吕子天恩也既梓且竣以尝受业乃请序于予予阅之终篇深有感焉遂序曰天下大势之所趋天地神不能易而易之者人也昔疑斯语乃今信之嗟乎从化自昔一羁縻溪洞耳隋唐之际冯盎所据迄于宋元叛服靡常作邑以来孚譓之日久矣吕子始至观其形胜则北山以南扶舆淑清两秀峙流溪襟带翠巘碧澜晖映上下玩之令人乐而忘去问其风俗则枫陬茅麓铿琅皆弦诵声胜冠之士相拱揖而谈道且使搦彤管輙成缛辞枹鼔不戒于其心而冦警反在新顺逖闻不轨则樵夫笑之稽诸郡乗俗杂魋结性狠善鬬激气服蔓诬谓人谋乗电盗牛竞夸天赐法以绳之每每掲竿而称乱今岂有是哉揆厥所元则髙原瘠壤商旅罕至非有果布之凑也灌溉飜防椎练觕楮终岁仡仡取给篁竹絶无外务非有声色狩猎之娱也抱其颛慤不知书业夫谁与易之故设学之初儒衣鸟骇被选就廪至者畏踧不宁何则其质锢而其见蔽也自黎氏起甲族登玉堂之署爲柱下史经纬礼俗先之牖之李长汀辈又多蝉聫科荐而誉髦向风以故比屋诗书牙璋不耸儒者之效也吕子清慎且勤民治益固凡其所徴文献实多取诸韶山云夫尧舜之道集于仲尼洋洋文德洽于裨海百越则信遐矣其可称道者吾广南越也苍梧西越也象郡骆越也江右杨越也八闽东越也永嘉瓯越也防稽于越也溪峒皆介其间至于勾吴断髪文身之乡也荆楚筚路蓝缕之俗也巴蜀鱼鳬蚕丛之国也钜圹深林均爲荒服奎耀文明在在邹鲁无间阻焉俗吏刀笔筐箧苟以簿书为务则虽邹鲁且将不闻弦歌矣而况夫逺方曶爽闇昧之区初得耀于光明者哉且百裔罗施古称方弃而弗图以教化难也今云贵且建藩而轩冕等中州矣向谓符祝役人之魂土木换人之骨者又安在哉盖天下有道固有仲尼所不与易者存焉诚使其始若不能易也贞洁其身以先之设爲礼文以牖之重之以节用爱人之令则民性无拂而道之浃者深矣邪僻销而守义固忍爲干纪作乱之事乎故曰基广则难倾根深则难防理节则不乱胶结则不迁予而今而后知天下大势之所趋而卒易焉者仲尼之道行也顾汚暴乃倍吾道何也惟理与文道固在兹哉予深有感于是故表而出之以风世焉
　　四如黄先生讲稿序【黄佐】
　　予尝观夫易自画后皇道泄矣书自谟后帝道污矣诗自南后王道寝以熄矣吾夫子丁周末运礼制紊废而乐缺有间乃作春秋其义主于尊王道而贱伯功爰俾乱贼惧而不肆纲常正而勿坠盖汲汲乎挽其頺而振起之也学庸语孟之书则明是道而见之躬行初非托之空言徒曰讲学云尔秦汉以来匪惟不行抑亦不讲至宋而濓洛关闽之儒兴斯道因讲授而后着明于世惜当时君相无复帝王继世之志卒莫见之行也予每览诸儒讲义窃独悲之嗟乎讲学明道利于行犹烝徒楫舟利于渉也宋自南渡寰宇日蹙国非其国犹恃谈名理以正纲常而元气不至陨絶迨史相挟杨后废子竑而立理宗则经书所谓君君臣臣父父子子夫夫妇妇者蔑然矣辟诸舟无楫徒其不沦胥及溺者几希先生举进士于咸淳时居无几何而宗社且爲元人所屋矣其所着经书讲稿虽残缺不完然学易则玩象画稽书则宗科斗诵诗则先二南订礼考乐则求古制解春秋则谆谆王伯而悼诸夏之亡孔曾思孟之遗意厪厪存焉至于更其名字与其别号以见天水行违之义盖防古字学既行宇宙毕变惟韵乡犹可安耳此其志不亦重可悲乎九世孙以约氏佥臬江右刻是稿以传于家俾祖父之讲明于衰世者爲子若孙明诸心措诸躬终大行于全盛之时盖非徒讲焉而已也诗不云乎孝子不匮永锡尔类
　　六艺流别序【黄佐】
　　闻之董生曰君子志善知世之不能去恶服人也是以简六艺以善养之而各有所长诗道志故长于质书着功故长于事礼制节故长于文乐咏德故长于风春秋司是非故长于治易本天地故长于数人当兼得其所长是故举其详焉志始于诗以道性情爲謡爲歌谣之流其别有四爲讴爲诵爲谚爲语歌之流其别有四爲吟爲咏爲怨爲数其拘拘以爲诗也则爲四言爲五言爲六言爲七言爲杂言其杂近于文而又与诗丽也则爲骚爲赋爲辞爲颂爲赞其专事对偶亡复蹈古则律诗终焉书行志而奏功者也其源以道政事爲典爲谟典之流其别爲命爲诰谟之流其别爲训爲誓凡典上德宣于下者也又别而爲制爲诏爲问爲答爲令爲律命之流又别而爲册爲敕爲诫爲教诰之流又别而爲谕爲赐书爲书爲告爲判爲遗命而间亦有不尽出于上者焉凡谟下情孚于上者也又别而爲议爲防爲状爲表爲牋爲启爲上书爲封事爲弹劾爲启事爲奏记训之流又别而爲对爲防爲谏爲规爲讽爲喻爲发爲势爲设论爲连珠誓之流又别而爲盟爲檄爲移爲露布爲让爲责爲劵爲约而间亦有不尽出于下者焉礼以节文斯志者也其源敬也敬则爲仪爲义其流之别则爲辞爲文爲箴爲铭爲祝爲诅爲祷爲祭爲哀爲吊爲诔爲挽爲碣爲碑爲志爲墓表乐以舞蹈斯志者也其源和也和则爲乐均爲乐义其流之别爲唱爲调爲曲爲引爲行爲篇爲乐章爲琴歌爲瑟歌爲畅爲操爲舞篇春秋以治正志者也其源名分也其流之别爲纪爲志爲年表爲世家爲列传爲行状爲谱牒爲符命其大槩也则爲叙事爲论赞叙事之流其别爲序爲记爲述爲録爲题辞爲杂志论赞之流其别爲论爲说爲辨爲解爲对问爲考评而凡属乎书礼者不与焉易则通天下之志矣其源隂阳也其流之别爲兆爲繇爲例爲数爲占爲象爲图爲原爲传爲言爲注而凡天地神之理管是矣昔晋挚虞尝着文章流别其亡已久故予搜罗散逸以爲此编统诸六艺窃比于我董生云
　　顺庆府志序【任瀚】
