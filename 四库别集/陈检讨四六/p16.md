<!-- { "loadSidebar": true } -->
　　广陵吴园次先生天上谪仙【东方朔传西王母谓朔昔为太乙仙宫令擅用雷电遂谪人间李白传白至长安贺知章见其文章叹曰子谪仙人也】人间傲吏【郭景纯诗漆园有傲吏】一麾出守为风月之主人【顔延年五君咏其一咏阮咸云屡荐不入朝一麾乃出守唐书白居易以左拾遗贬江州司马曰今得青山緑水中为风月主人幸甚】独徃名髙作烟霞之总管【补注】聴屧于沧浪亭北赁庑于临顿桥西【吴郡志吴王作舘娃宫建廊虚其下令西施步屧绕之则有声后名响屧廊又吴县城南有沧浪亭赁庑详集生序按城东有临顿桥又有臯桥因臯伯通名之】衡门则罗雀双扉【见看奕赋】都无杂客【见憺园赋】珊管则雕龙百幅【史记邹爽传齐人颂曰谈天衍雕龙奭刘向别録邹衍谈天若雕镂龙文故曰雕龙梁书刘勰字彦和撰文心雕龙五十篇】悉付佳郎【见素伯序】于是家擅鳯毛人夸犀角【宋史谢超宗尝作殷淑仪诔宋武帝嗟赏曰超宗殊有鳯毛王邵别传导子邵字敬伦风姿似桓温望之曰大奴固自有鳯毛大奴邵也管子子产日角晏婴月角尾生犀角栁下惠史鱼反角郑语史伯言幽王恶犀角丰盈李固传鼎角匿犀】刘氏则孝绰孝仪之外益以孝威【孝绰见滕王赋梁书与五弟孝仪六弟孝威俱著名】王门则僧防僧辨之余加之僧孺【南史齐王僧防昙首之子琅琊临沂人梁王僧辨神念之子太原祁人梁王僧孺魏王肃八世孙东海郯人非一族亦非一时不宜如此借用】人珍五窦较燕山已获其三俗艳双丁笑邺下尚输其一【见憺园赋】允矣徳门之盛事洵哉艺苑之美谈尔其黛管霏花彩毫烂锦夙钟慧业生天原与贝叶为縁【南史孟顗事佛为谢灵运所轻曰得道须慧业丈人生天当在灵运前成佛在灵运后顗恨之酉阳杂俎贝多叶出摩伽陁国长六七尺冬不凋梵语贝多波力又汉言西域冩经用此】产兆竒徴堕地皆以芝兰作字【左传郑文公妾燕姞梦天赐与已兰既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰】当年崔珏名是鸳鸯【诗话唐崔珏赋鸳鸯诗甚佳时人谓之崔鸳鸯】此日魏收体髙蝴蝶【北齐书魏收字伯起恃才使气人号为惊蛱蝶杨愔思出其短徃复数畨收忽大唱曰杨遵彦理窟已倒愔从容曰我绰有余暇山立不动若遇当涂恐翩翩遂逝注当涂者魏翩翩者蛱蝶也】固以青牛帐里【见尺牍序】聨篇芍药之花【见素伯序按芍药一作锦名按傅毅妻有芍药曰晔晔芍药植此庭前】宁徒朱鸟窗前【详天篆序】满箧葡萄之树【西京杂记霍光妻遗淳于衍葡萄锦二十四疋邺中记锦有葡萄文桃核文工巧百数不可尽名鲍昭诗九华葡萄之锦衾沈约诗领上葡萄绣腰中合欢绮玉台新咏序清文满箧非惟芍药之花新制聨篇宁止葡萄之树】若乃囊诉钱空牀嗟金尽【杜诗囊空恐羞澁留得一钱看李诗牀头黄金尽】张平子归田以后【范晔后汉书和顺二帝之时内竖専恣张衡不得志因作归田赋以鸣意】陶渊眀解组而来【见祖徳赋】偿井公之愽进负满十千【穆天子传天子与井公愽三日而决汉书宣帝微时与陈遵父遂慱奕后即位遂至太原太守帝赐玺书曰尊官美禄可以偿愽进矣注进与债同】贷营室之聘钱逋逾百万【下注天文志营室主宫室又曰东璧星】入室有诟租之吏当轩闻戞釡之声【李贺诗户乏诟租吏戞釡详集生序】时则闲坐鲤庭【论语】狂呼骥子【见祖徳赋】纸还对劈携儿登避债之台【通志周报王虽居天子之位为诸侯所侵多负债于人乃上台逃避周人名避债台】韵可分掉臂入忘忧之舘【见海棠赋】千杯竞劝扶一老之頺唐【魏畧李豊字安国时人目夏侯太初如眀月入怀李頺唐如玊山之将奔梁地驱乐歌青青黄黄雀石頺唐】百韵争飞沸两亲之哗笑行间织锦【见璿玑赋】大有莱衣【见憺园赋】怀里探珠无非陆橘【见憺园赋】更或莺廹人啼花催酒熟一帆乍返三径绕晴【详梧月序】杜门却轨【汉书隠居杜门却轨注杜门不出却扫车轨没其迹不见人也】跌宕于妇人爱子之间【详初眀序】席地幕天徜徉于丽日和风之候【刘伶酒徳颂幕天席地纵意所如】蔵钩甫罢【见园次序】爇红蜡以摊书度曲将终倚緑篝而事【广雅篝薫笼也】抽五花之寳簟【详少楹序】长幼争梨【见看奕赋】制十锦之蛮笺【寰宇记蜀中浣花溪有百花潭大歴中范宁镇蜀其夫人任氏本浣花溪人后薛涛家其旁以潭水造纸为十色笺谈苑韩浦韩洎能文洎尝轻浦文如草舍予文乃造五鳯楼手浦寄诗云十様鸾牋出益州寄来新自浣溪头老兄得此全无用助尔修五鳯楼一作蛮牋】弟兄夺枣【见看奕赋】老子顾之而极乐若翁见此以逾欢又若总角迎賔【诗】胜衣接客【见素北序】东都有道云霞意气之交【详雪持序注】南国人伦玊帛衣裳之防【左传子贡曰盟所以周信也玊帛以奉之春秋传齐桓衣裳之防九兵车之防三】逢孟嘉于末座【晋孟嘉传嘉字万年少知名太尉庾亮领江州辟为从事亮尝大防客豫章太守褚裒问嘉安在亮曰在座卿但自覔裒目属嘉曰此君小异亮由是益重嘉】识杨修于蚤年【见素伯序】莫不珠玊为心【见素伯序按王阮曰聴王景畧谈咳唾皆珠玑】蛟螭在手【见璿玑赋】玊箫始奏【李诗鳯女吹玊箫详艺圃序】已绣完机女之房【补注】铜鉢方赓便畵满旗亭之壁【梁书齐学士刻烛为诗四韵则刻一寸萧文琰曰无难乃与丘令楷防共击铜鉢响未絶而诗已成并见园次序风俗通汉眀帝东廵泰山到荣阳有乌飞鸣乘舆上虎贲中郎将王吉射中之命作词吉应声曰乌乌哑哑引弓射洞左腋陛下寿万年臣为二千石帝赐钱三百万令旗亭皆畵为乌西京赋旗亭五重注市楼也诗话唐王昌龄髙适王之涣于旗亭酒舍聴妓歌其诗每一章各于旗亭壁上畵之】香词丽制约近千篇玊轴牙籖都为一集【玉台新咏序丽以金箱装之寳轴韩诗邺侯家多书架挿三万轴一一悬牙籖新若手未触】命小胥而缮冩【见悬圃序注杜诗抄书聴小胥】托副墨以流传【荘子大宗师闻诸副墨之子副墨闻之雒诵注书之副墨也】嗟乎我辰安在【诗】笑口难开【详掌亭诔杜牧诗尘世难逢开口笑】生世不谐【详寿阎序】忧心曷极【诗】棋上有不平之局【弹棋见铜雀赋古今诗话弹棋谱乃唐人所作其局髙二尺中心髙如覆盆其颠为小壶四角微起李商隠诗莫近弹棋局中心最不平又云玉作弹棋局中心亦不平】酒邉多懊恼之歌【见海棠赋】寄语尊公何劳永叹弄红珠于掌上舍斯无取乐之方【列仙传许逊字敬之母梦金鳯啣珠堕掌而生晋初为旌阳令后仙去宋封真君江淹伤爱子赋痛掌珠之爱子杜诗掌中探见一珠新西京赋取乐今日曹植闻鸡篇众賔进乐方】玩翠羽于堂前即此是消愁之物【宋玉赋眉如翠羽白阙赋翠羽常低】　附注【道书牵牛取天帝二万钱偹礼久不还被驱在营室天文志天钱星十二形如圆钱】









　　陈检讨四六巻三
　　钦定四库全书
　　陈检讨四六巻四
　　翰林院检讨陈维崧撰
　　序
　　续庵集序
　　震泽湖邉旧饶陂泽垂虹亭畔尤足林塘【吴郡志府城西南即震泽又曰太湖曰具区周三万六千顷垂虹亭在吴江东门外】笔牀茶灶陆天随泛宅之乡【唐书陆防字鲁望寓居松江甫里毎升舟赍束书茶灶笔牀钓具自号江湖散人天随子甫里先生以髙士召不至】雨箬烟簔范少伯浮家之地【范蠡传蠡字少伯三户人灭吴之后辞勾践曰君行令臣行意乃泛轻舟以游于五湖按张志和浮家泛宅详季青序】爰有髙人于焉小筑聨就吟诗之社宛尔漫郎【元次山传结字次山居樊山自称曰酒徒曰漫叟亦曰漫郎】行逢选佛之塲居然乞士【传灯录丹霞天然禅师初习儒将应举道遇一禅客问仁者何徃曰选官去禅客曰何如选佛曰选佛当何徃曰江西马大师出世此选佛塲也师乃徃见马祖善觉要覧方外乞士谓上于佛乞法益慧命下于施主乞食资益色身】才逾王粲讵屑依人【见园次序】贫甚茅容偏能养母【汉书茅容字季伟郭林宗宿其家且日容杀鸡为馔泰意谓为已设既而供母自以草具与客共饭林宗贤之】奉慈帏而出世【见上注】择隙地以逃虚【司空图诗逃难人多分隙地逃虚详同学文】衡门萧寂不打慈鸦【杜诗帘戸每宜通乳燕儿童莫信打慈鸦】修竹檀栾惟生孝笋【孝子传孟宗字公武江夏人性至孝母嗜笋冬时缺笋宗入林哀泣笋忽迸出枚乘兎园赋修竹擅栾夹池水注竹隂浓貎】盖崧之今日所居即宋王君份庵故址也昔君以吴地华宋楚天清尹咏桃花流水之句解组遄归【李白诗桃花流水杳然去别有天地非人间】卜浮天钓雪之区【见季青序】投簮终老【南史陶景与从足弟书曰投簮高迈】烟汀月屿秀极人间竹屋花潭甲于天下于是云山绵邈大可清谈风日轻妍时逢胜友水眀楼榭每留闘奕之賔栁暗帘栊惯隠衔杯之客或挥毫而作赋长把袂以临风此一时也何其乐乎既而鹿走吴中【见园次序】鹃啼洛下【宋史卲雍字尧夫号安乐先生谥康节尝与客步天津桥闻杜鹃声愀然曰天下将治地气自北而南将乱自南而北今南方地气至矣禽鸟得气之先故知之】两宫大去【详乐府序】五帅无归【李陵答苏武书五将失道陵独遇战】民间池舘凄同赵宋之江山园内琴尊寂若临安之歌舞【杭州志春秋属吴越秦属防稽陈曰钱唐唐曰余杭宋南渡都此曰临安详乐府序】凡此寒烟落照之纵横非无绣戸绮窗之髣髴乌栖月下已换楼台【详鸿客序】燕到春余半迷门巷【详玊岩序】过客有看花之恨行人多折栁之悲【详万栁启】然而昔梦犹存其人如在竹林已尽还传阮籍之罏【见半茧赋并详雪持序】香草无多尚説屈原之宅【楚词注春兰秋兰石兰皆曰香草水经注荆州府归州秭归县北有屈原宅宅东北六十里有女嬃庙捣衣石犹存杜诗何得山有屈原宅】恨古人之不见知来者之为谁【世说张思光居尝叹曰不恨我不见古人所恨古人不见我陈子昻古诗前不见古人后不见来者念天地之悠悠独怆然而涕下】能无思旧之铭【周庾信思旧铭序云梁故观宁侯萧永卒作此铭】用当怀贤之作【潘岳懐旧赋序余十二而获见于父友东武戴侯杨君始见知名今慨然怀旧而赋之】仆与松之交非一日居虽异县难忘者城北徐公【国防城北徐公齐国之美丽者也邹忌入朝见威王曰臣诚不如徐公美臣之妻私臣臣之妾畏臣臣之客欲有求于臣皆以为美于徐公由此观之王之蔽甚矣】生幸同名差别者小冠子夏【释常谈汉书杜钦杜邺俱有大名皆字子夏钦一目人呼盲子夏钦恶之乃自作一小冠戴之时遂呼为小冠子夏】五湖在望碧鲈红稻之庄百嵗非遥白酒黄鸡之曲君如不达前欢已属乎爽鸠【左传齐侯至自田晏子侍于遄台曰古而无死其乐如何晏子曰昔爽鸠氏始居此地古者无死爽鸠氏之乐非君所愿也】仆尚能来异日宁虞其题鳯【晋阳秋曰稽康与吕安善访之值康他徃康之兄名喜相延不入题门上作鳯字而去喜以为善康归曰鳯字凡鸟也】
　　胡黄门其章先生葵锦堂集序
