<!-- { "loadSidebar": true } -->
　　贞所谓偃蹇不利人也羣毁指摘之余世苟耳其名即以为秽掩而亟走公独怜而三致意焉且为道其所不平而强其所平者以见慰何用情之笃至此也九月内控辞之疏力谕小仆先上之公车而后投副于政府不知何縁颠倒致彼见尼以大义相迫责狼狈就道未半而省垣之白简上矣以贞情事岂可更玷朝籍往者既不能固其匹夫之节腼顔而出又不能攻苦衣麄以从公孙宏唐尊之后挟雕虫之小技而跌宕自放又不幸为逐臭者之所蝇袭宜其及也弇园竹树渐盛石亦益色游口见饰罪状诚有之第房栊之内仅一老妻老妾并影为四阿段樵青不晓伎乐至于孙氏之秽真风马牛不相及今强排作一韩熈载良为介介耳公大勋旦夕且就圭告锡入賛百揆即贞且自幸为平成中之一物而以焦思劳神故有羡于磊块寂寞之人此则所未解也家弟得本省小免跋涉台使扬廷皆我公培植之力渠故倦防且不忍于手足痿痹有归思耳势恐不易也此间得徐子与信最晩病卧惊絶走一介之江介道相左于元夕后接家弟书始具其详是卒风疾耳竟不及一语后事穷途旅榇家弟与右使力为致之幸已抵家而嗣子咏归宗以咏之少子继防殇为后咏长子无他望不免乘隟射没嫂复不少忍争辨纷纭家事大有可虑贞此扶病一行不但哭逝者且欲为存者料理及处置归骨地耳情具五挽章并贞起罢六诗于几事清暇一读之庶几子与若生敝室未逺也雅贶谨拜嘉并有不腆之敬统祈鉴纳不次
　　又
　　旬前辱贤器亲家自治所驰使见诲且伸以贺仪兹复拜教贶之辱唯是山泽之腴珍所以慰老饕者靡不祗领矣先君子覆盆之寃虽获雪于隆庆之初元而身后之典复为忌者所沮区区饮荼捄素而不敢吐者二十年于今矣不谓两台之疏忽上而宗伯覈之三老主之遂获以军功从二品全塟隆天厚地之恩方感激之不暇而岂敢复有憾于所缺亦岂敢遽有他觊然一时之龃龉后防得之葢犹新郑之余防而蒲坂之遗授也最后陈情仅为先妣乞并祭耳而上恩滂霈遂有兹赠大出望外中间所以非笔札可述弟六十余生借此以瞑目三十年隔别之父子借此以相见地下悲喜之情孰有可喻者翁骨肉之真爱若此而尊者之隆赐又若彼何敢言郤亦何忍言郤第以贺为名则有惄然然而已耳溧阳之政颂若神君弟固己逆决其然第名臣大业此其发轫未敢遽用为贺也袁太宰近絶不相闻记春时曽附一诗约其归共萝薜之社不谓乃见牵使出也弟窃自笑前后所毁者一身耳前毁纵未尽实今誉乃大过情部覆虽似尚以老马见拟识途不知伏枥多嵗已絶千里之念若五台司空大望乆鬰必须暂出以慰苍生弟却不敢劝驾不然彼不贡禹笑我则将何疑我也太原虽与推毂恐申杨二老本意居多渠一瓣香却为翁但目下未有縁耳东南水灾遂无一片干地当事者非不蒿目剥肤但长淮以北旱复甚焉古所称不得已之邉费可巳而不己之内费恐天聴未便回司农犹按故事如何儿子春时料理文笔亦渐有致为老荆厌厌牀蓐汤药萦身迩复移心土木之累将来不免又作画饼弟亦付之抟沙一观而已适感防疴口授不一
　　又
　　逺承信使问存手教累帋蔼然如奉春阳之照而币贶过隆且辱以先少保公地下二十年来未镌之琬琰见属岂不佞所敢任也区区虽少于老太五嵗然衰惫独甚仅以乆絶房室粗足支吾自亡弟见捐别是一种境界以故上书恳乞骸骨而不蒙赐允强尔涂抹然覩时事若此何心复恋庾粟何顔复陪朝彦适大司马合诸公上疏而不佞为之具草今録以请教然不过了南中体面而巳来春必当嗣恳奉敝帚洒扫先人之垅若老太才畧遘际与不佞絶异必罄荒度之畧而后可言报必俟圭之锡而后可言报无论太原公相知之深即有识者俱不异也太原公一片为社稷怜才热心可融金石第未获伸志于两观必且乞休天若祚朱或可无洛阳余姚故事也使回聊此附谢并致薄私握管之役必献嵗盥沐而后可从事也冬寒未剧唯为道为宗社苍生自爱不宣
　　沈宗伯
　　赵定宇司成囘及小僮将致台教一一祗领窃念先子防勋滞寃饮恨黄壤者于今十有八年矣不肖贞等强顔食息吞声隠忍无由扣阍而伸覆盆之苦赖两台傍采公议于条陈疏中及之然非门下悯而覆请则复如戊辰之忞矣先子虽薄有横草之续然二品尚未满考非门下悯而特请则何以沾两祭全塟上跻八座当此之时不肖自谓于愿己酧于分初满不敢复萌望蜀之念致贻画蛇之诮而辱太原公见示谓明主可以情吁贤宗伯可以理干故于并祭先慈之疏辄冐昧以赠官为渎而门下复悯而咨铨部以有大司马之命门下为国家秉礼布公岂以不肖贞兄弟一么麽而屈天子之大纪毋亦念逝者之寃未伸而言官之请非狥也然则太原公之相为亦若是耳夫古人薄感恩而重知已以不肖兄弟之感为亲感也非他恩比也先子地下而不冺冺也则于门下知巳之感又当何如也唯是冡枯岩栎无由报塞即所称衔结亦属虚辞聊一陈其耿耿而巳承娄有请告之章而上数厪勉留之命海内仰望喁喁在翁唯国本国脉国是三者不能不重劳心神如何秋气向深为道为宗社苍生自爱
　　荅大宗伯陆平泉公
　　世贞跌宕欲界中赖先师指迷少惩宿憯栖止道门第累重障深毫髪未有所得已误为人影响又属荆石见强俾次先师遗事词防纰弱纪忆遗挂方惧不免谴责不意遽漏之记室过蒙谕奬若以为窥见一二者愧汗无任老伯果位中人虽现宰官而不染六欲加以耆宿龙象时过法堂印证荐肯深入三昧贞顽聋之质尚未堪受棒喝兹时但于十二时中思己过而己雅贶谨与荆石同拜嘉尚容铨日候讯先此附谢贤从温然玉映法门之媺器也珍重珍重
　　又
　　伏审天赐难老遂跻八袠恩褒再下粲若日星荐剡娄腾崇逾山斗葢昭代之祯祥岂直家邦之光重而己也贞忝窃通家子弟其为庆仰殆百恒情深欲一效巵言以寓封人之祝而值有家门不得已之事因循嗫嚅以至今日歉负何言大兄来辱损手教曲垂奬诱捧诵之余不胜惭感初从两客旅见大兄不详所以遂失雁序之敬浃晨两谒俱不获面惟冀钜贤长者见寛于形迹之外耳中丞公名徳不能揄扬十百过辱称谢何以当之薄仪非敢云贺伏惟亮纳
　　徐宗伯
　　伏惟门下首膺简眷正位宗伯朝埜艶羡以破格登贤为国家第一盛典乡邦第一盛事鄙意则谓国家积徳为年者二百有竒今五单于欵塞八荒重译唐虞三代所不能隃胜而郊庙之典未尽恊礼文乐章未尽明备尔雅必赖名世之贤以典司作述此其时也门下其人也草茅之念时一热中专拟修咫尺之书以为门下贺而谬言之第复自念此身己播弃物外作佛奴道民而乃轻及庙廊事耶以故逡巡次且而不敢闻乃至寒温之讯遂阙焉亦自信长者宇量必见寛也世贞一凢骨耳少堕纨绮受汩世欲中遘闵凶几絶人道七情所侵根器尽损且服官居乡俱鲜善状虽不至造优波夷罪于白业净业岂有毫发而妄作天际真人想何必一阐提然俊见咲第蒙昙阳先师度引葢于百事厌倦之际骤得之譬则倦羽就栖瘦驽顾秣易为合耳以故损家授儿辈束身一室中朝诵夕焚草衣木食不敢斁倦虽未有所授证而垂尽之躯稍就轻安居恒自幸以生平快意于酒鲸吸牛饮疑宵质明傍观者尽为寒心今未病而获省之其幸一也生仅不渔色耳而不能节四十之后心殊慓慓有卒然之虑今亦未病而屏絶之其幸二也烹宰物命辄为惨中肥秾腐膓渐不为美而宴防比之闾右独数今得一切废简其幸三也賔客逺近麕集徴逐如践更而今亦一切谢絶其幸四也即无论异时可受证与否以此无事之日优防竟其天年葢棺之后获免堕落于愿已宏独笔研二物向庋高阁而为荆石公所委不免复犯绮语戒竟成事柄荆石初意实为闾井多恠妄不根语借此以证之耳中间若有涉于张大者然皆得之亲见闻非有所縁饰于其间也言官持国是正人心以猖狂罪握管者夫谁不可乃必欲甘心于荆石加之以危词中之以隠祸又欲使得道冲举之人不能保一畆之宫与六尺之蜕抑何忍也苟非门下晳几存体怜才笃故委曲调剂以一言悟当轴心而相公复垂防之徳区区此香火地立枳棘矣贞之为黔首为黄冠为赭衣固所不论荆石何以辞于厥父母也此君别有揭辨计己尘门下览唯门下一深鉴之倘终此大惠于求胜者之口大檀越功徳真所谓无量无邉不可思议者耶世情险薄物态反覆自今而后塞兊杜机作壁观婆罗门如更急之唯有一行縢一瓢一笠被髪入山而已临楮不觉惘然统祈台慈悯亮不宣
　　又
　　自老丈之为楚志成弟始得窥史笔之妙出入迁固葢无一不与鄙意合者归自郧而老丈继之后覩所金石一二如春雪楼记之类无论其文词超着渊渟所以奬借下走者不惜牙齿之羡私心非独仪之且感之矣而恨未悉其全旋闻己付剞劂秘弗甚行以故锦旋之日槖未解而辄有请未辱见报防朱令来漫以相属遂获卒业两集洋洋乎钜丽之观也岂直博学宏才足以黼藻盛际于垂世经世绰有余资沾溉来进当不少矣斋语一二则纵有异同亦复何害况弟数年来甚推毂韩欧诸贤以为大雅之文故当于熈甫不薄第无繇相闻耳且使弟不见幸老丈老丈中厌薄弟则何以上烦绳凖也独所辨周同志铭事縁弟与周非石交见其俚词诡态亦颇咲之而有传其强项肮脏者丙辰去国絶不知其罢官与捐馆之由及嵗月属忧居而其子俎以状来请志怜而漫书之皆据状语耳使云所谓祠郎者即翁丈母论非忠厚道耳目抑何涂塈至此也谓曽参杀人羊祜行酖得无自纳败阙在高明当自悉但老丈以斋语辨而弟以周志酧却似大虚中着两纎翳小当自融不待青苹力也见邸报台垣言路大似矛盾国体所损不小老丈虽当后乐时能无一挂眉否弟乞骸未允改疏移疾前两日计己上矣万万无出理承以严防为念即斥削甘之矣道斾何日过里当烹葵洗笔以待尚有耳中腐防谈一笑而掷之海外也手笔草草不恭希照亮
　　又
　　两郎君到先后拜老丈手书方褦襶见客汗出如浆诵所叙致尘尾胡牀与世尘都絶语不待毕而此身己洒然若在清凉界矣弟匹夫之节不固误念失足公私万冗猬集病躯同气至亲奄忽长辞不能一诀辟如善星比丘无故生入泥其为愧悔何可名状迩来小有章疏塞白即具乞骸之草继之尚可缉芰还蔬以半面谒左右也局体变矣吾曹多纳破败使九重之聴疑而寺人得快其説老丈当亦知之郎君皆国器赵司成亟言小者尤儁而少功夫吾家两豚故不敢望第司成之许亦如是然长者既消摇清凉界中而弟以褦襶之语荐却似木桃之报琼玖也一笑
　　袁抑之
