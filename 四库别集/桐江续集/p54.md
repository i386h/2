<!-- { "loadSidebar": true } -->
　　万派江河尽向东秋风揺落又春风性灵根本元相似躯殻胚胎偶不同蝼蚁阶前藏窟穴蜘蛛檐外挂虚空家中子女兼鸡犬尔我无非乐意中
　　九月初八日
　　今年未见菊花枝老恐登髙亦不冝但得明朝须有酒可能我辈更无诗身闲天下朋游少秋暑江南雁到迟宗武宗文佐觞咏几家伯道叹无儿
　　九日早起
　　今日真当烂醉时丁床搔首便吟诗拟斟白蚁元来少旋典青蚨亦未迟万事茫茫先卯饮一家草草仅晨炊纸日上微风冷斜倚危楼有所思
　　九日即事
　　闲居九日意何穷落木长江感旧同佳句致多惟杜老良辰专美只陶翁爲问从人游戯马何如对物咏来鸿无萸无菊无螃蠏亦可随冝酒一中
　　次韵灵鹫清长老二首
　　粗读书难尽信书世谁鲠直但阿谀平生湖海悲游子晩歳乾坤老腐儒知己尚堪擡醉眼从僧似欲剃吟须何当灵鹫兼三竺日伴猿饥侣鹤臞
　　得句无僧字不清公来一日两诗成龙雷珠浦东坡和海日江潮老宋惊鲁直尚能推大国长卿谁可诧长城二桃三士抱吟膝我所师兮葛孔明
　　重阳后絶句五首
　　梧桐疎叶间微黄年例江南未肯凉菊自此花三两月樽前日日是重阳【大都菊止中秋江南菊至十一月十二月】
　　昨朝卯酒醉至酉不记满斟凡几巡莫问担头青蘂菊且迎座上白衣人
　　九日若无诗与酒人生如此定凡人我师子美牧之者郪县齐山句尚新
　　难开笑口忆小杜今岁江湖鴈未飞政使菊花无可【缺】当烂醉更忘归
　　九月重阳菊未开十月小春梅又来赏过日长添一线一瓶菊伴一瓶梅






　　桐江续集巻二十七
　　钦定四库全书
　　桐江续集巻二十八　　　　元　方回　撰乙巳三月十五日监察御史王东溪节宿戒方回万里饮灵隠冷泉亭赵宣慰君实赵提举子昂灵隠寺知事晦坛治具西方僧四人两提领北人放泉喷雪观猿掷菓予醉先退赋诗五首记之
　　年年时节美春三谁识湖山緑似蓝万戸栋梁双语燕千村桑柘两眠蚕鼓钟下竺寺连上香火北高峯胜南除却咸平处士外何人更此筑吟庵
　　渊静涛飞亦壮哉冷泉亭右闸初开一时变作跳空雪万众惊闻喷壑雷老鹤逺过彭祖寿巨杉何啻盛唐栽吾生八十重游此身健犹堪酒一杯
　　世间春暖此间寒万树隂隂万竹攅騘马来游人不避画龙谁冩我频看余生久已忘三黜高防犹容预四难闲赏孤山梅五絶樽前剰爱一枝酸
　　休兵三十有余龄铁马曾来似不曾寒士喜从贤御史闲人许识老名僧画船处处歌春雪厦屋遥遥贮腊冰保得西湖如此好心知明首遇良肱
　　三月晴过半月春真成好景与良辰簮花骑马多游女掷果呼猿不畏人湖山行乐有心赏天地太平无战尘两纪逃名作闲客乐哉七十九年身
　　三月十八日甲子晴
　　夜夜春寒渐觉轻桐花十日过清明去年稔更今年稔壬子晴兼甲子晴楼阁相望饶客醉干戈不用保农耕老儒八十心无事依旧吟剔短檠
　　寄题毕氏鲤潭寿藏
　　隂德防泉日夜流使君乡社号千秋方闻寿倒三松咏遽作身随一锸谋谁谓滕公居此室何云文子乐斯丘穴中得石如金槊定有人封万戸侯
　　读太原王氏家记二首
　　卧冰公相旧家声纪载铿锵乐九成大姓江山同久逺雄文日月竞光明双亲强健跻高寿两纪休闲致盛名冠豸澄清聊一出万钟千驷未爲荣
　　中原表表日星垂积善传家泗水湄一瓣心香邹国庙八分手笔峄山碑检身粹行言相应报国精忠孝可移千万人中无一二庭闱偕老及期頥
　　三月二十九日饮杭州路耿同知花园
　　巢燕春泥久巳融虞弦节近鼓薫风枝枝烂熟樱桃紫朶朶争妍芍药红冠豸霁威贤御史雕虫得隽老诗翁十分蚕麦今年稔我辈何妨酒一中
　　立夏五首
　　吾家正对紫阳山南向冝添屋数间百岁十分已过八只消无事守穷闲
　　齐侯北海楚南海匹马扁舟我过之一事畧如陆务观囊中真有万篇诗
　　说与江湖故旧知不曾得句未爲诗一更一至五更五半是搔头不寐时
　　路过偏岭暑风凉草色连天七寸长无限牛羊无树木青青六月地椒香
　　南华六祖老卢能宇宙千灯复万灯佛法平生吾不信神交一二老诗僧
　　李仲宾墨竹四首
　　乾坤各各变三爻坎兑相依似泰交认得易中甘节卦箨龙贞干冩梢
　　春生夏长出墙头含箨新梢玉版抽冝雪冝霜无不可如椽且与貌冝秋
　　心空节劲翠筠浓冷笑凡花诲冶容可是人间秋水碧东方七宿应苍龙
　　渭川千亩入毫端子美临风野色寒不是画师即诗客可能収拾与人看
　　送方仲和信州学正二首【洽晓山竹溪子秋崖侄】
　　公论乾坤万古畱秋崖秋壑两般秋尚思下惠甘三黜肯向新都羡五侯籍甚故家佳玉树彼哉亡国阽金瓯同乡同姓仍同牓喜见烟中跨灶楼
　　科第官资异昔年束书聊憩玉山前师生讲暇臯比地兄弟吟高鴈字天虚谷宗生双鬓秃秋崖家学一灯传向来晦静相逢处诸老犹应有断编
　　送柴廷玉静得
　　烂柯峯下碧溪云元自山一派分罗仲素初同此脉朱元晦始张吾军傥知柴氏潜心学未数徐魁径畈文近喜识荆静得老名家知道更多闻
　　义犬行
　　古滕东溪御史王公之先公豢一獒十五载东溪庐墓从至其地不食而死以古礼埋之紫阳山方回赋义犬行
　　君不见周兴西旅贡厥獒今日天下新建櫜远方不许进异物闲却三畧兼六韬又不见王孙昔叹走狗烹今日天下永太平保全功臣决无此花村夜不争雉鸣陆平原家飬黄耳系书不隔江淮水金陵音问还洛阳徃来何啻万余里杜少陵寓鄜州居旧物低徊入衣裾宗文宗武共入蜀爱怜想亦如相如古滕东溪王御史先公岂弟世无比一犬育之十五年送葬至墓不食死一饭糟糠何足论恒饱不饥谢乾坤垂深井缰马救主衔明月珠蛇报防世上纷纷轻薄子飜云覆雨丧廉耻动辄反噬不识人可似韩卢乌喙之徒知义理
　　送程桂轩子方还蜀治先墓
　　周宣中兴常武雅程伯休父爲司马其先重黎掌天地此佐尹氏征伐者顔曾思复有七篇孰云轲死道不传洛中二程忽突起乃有明道与伊川西蜀名士古相继东坡外家亦程氏吾州紫阳此姓多宰相讷翁显近世猗哉古渝程子方年高七十弥健强子公礼甫侍入峡洒扫松楸脩墓藏孝思祖考安遗体何惜往来万余里曵裾岷峨山上云鼓棹灔滪堆前水儒流不与常人同何况此郎娱此翁自古搜诗得句处往往车中与舟中防州十歌刘宾客百花潭北子美宅二老遗踪可访寻飞龙舞蛟轰霹雳五月重午离西湖九月重九趍成都盍簮之别浇菖蒲若堂之封酹茱茰小春早梅仲春柳蜀地吴天两俱有古渝何必卜故庐不如再饮西湖酒
　　走笔送吴僧庆间游明越
　　挑包前日过埀虹明旦乘潮向浙东两防虎丘山上月一竿渔浦渡头风乾坤佛法元来盛湖海诗僧到处雄而立妙龄广长舌肯参八十紫阳翁
　　送康彦博文夫吉州教长句二十韵
　　庙廊谒贤饭吐哺畱子翰林不肯住阎公大学今儒宗邀子同宿玉堂雾曰我天南有严亲滫瀡防甘奉朝暮得一泮水广文官匹马扁舟遂南渡未爱红药当堦翻但忆芝山防酒句江东自鄱泝江西郡曰青原洲白鹭欧阳文逮周益公诚斋诗传杨长孺比户弦诵家书灯子往爲师异戍人才炉冶入老手镆铘干将由我铸即今场屋已无用五言省题八韵赋人心天理不可磨秉彛物则常如故五天竺国身出神三蓬莱山臂生羽缁黄引之入迷途残魄零魂应悔误昌黎原道孟七篇除蚘刬蛲剔鱼蠧子当以此据臯比正正邪邪明举错本根树立谨心术节目设张行法度子曾精读万巻书子又逺游万里路诸生北面孰不服穷理尽性摆传注天民先觉敢自许作成后进定无数
　　学诗吟十首【并序】
　　小子何莫学夫诗伯鱼承过庭之问退而学诗三百五篇之诗也诗亡然后春秋作诗有美有刺导人爲善而遏其恶诗不复作孔圣惧焉故寓褒贬于春秋以爲贤君良臣之劝而破乱臣贼子之胆后世之诗自楚骚起汉晋唐宋至于今日得洙泗之遗意否乎虽然天理人心一也回近诗十首名曰学诗吟所见并具诗中或者亦粗得前辈心传之一二大德九年乙巳七月初八日方回自序
　　我陟匡庐山想像渊明庐我游永嘉郡康乐兹佩鱼学诗六十载鑚仰二老且白首恐无成嗟哉腹空虚迩来摆百务粝饭几无蔬朝吟极摹仿夜咏加勤渠不必一字工意味但舒徐比陶似不足方谢尚有余举世无人识归欤吾归欤
　　三百篇既絶孔圣作春秋荣辱系褒贬与诗美刺侔楚骚降一等尚可风雅俦汉盛出苏李魏兴起曹刘厯覧逮六朝仰止兹爲优独一陶元亮龙鳯翔九州韩柳继李杜黄陈绍蘓欧江湖近一种禽虫鸣啁啾
　　我读渊明诗不忍复去手休官四十一不肯恋五斗二十三霜秋篱下作重九朝亦一杯酒暮亦一杯酒南北几防紫能尔一醉否义熈所以立寄奴幸而偶牧野诛独夫夷齐尚弗取窃评首阳山乃后有五柳
　　我爱真西山读书有甲记首论天命性岂可不论气【程张二説宋始有之】我爱魏鹤山周易辑集义濂洛十七家一贯六十四有寂即有感槁死笑释氏无气欲爲人瓦砾弃骸胔复见天地心有处起生意王弼独云无此语决非是杨氏昔爲我老子实似之墨氏昔兼爱释迦亦如之孟子辟杨墨有功此一时似仁与似义暗传匪明垂梵语东汉译门西晋师迄爲万世害三教乃并驰独一韩文公张我正正旗濓洛有诸老此盛彼遂衰
　　离骚谓絶响此道传人心外物有鼎革能言无古今曹刘与陶谢五柳擅正音李杜与韩柳一字直万金欧蘓与黄陈孰浅而孰深尤萧杨陆范干淳鹤在隂二涧可继之章泉亦骎骎柰何近百载种火灰中深【南渡后诗人尤延之萧千岩杨诚斋陆放翁范石湖其最也韩南涧涧泉父子可继之嘉定以来止有一赵章泉耳回所见如此叶水心奬提永嘉四灵而天下江湖诗客学许浑姚合仅能爲五七言律而诗格卑矣种火灰中深回不敢谓世无人如灰中种火穷而在下不见知于当世耳种上声种火俗语也】
　　宋诗孰第一吾赏梅圣俞绰有盛唐风晩唐其劣诸牛尾狸无敌马蹄鳖与俱龙溪奏思陵此产臣乡闾宣城二十咏歙浦俗亦如春洲生荻芽寄兴河豚鱼真言冩实事组刻全屏除黄陈吟格高此事分两途
　　我寓侍郎桥夜枕闻五德四更即不眠东望逆曙色南睨三茅阁千灯破暗黒百八仙林钟鼍龙吼其北繄此倚防人四海谁我识未能朱晦翁乡邦续道脉犹当陆放翁桐江刻诗集
　　承天寺一碑冝州万里走后山与简斋各年四十九李杜俱有厄郊岛终不偶今人好作诗曾不鍳兹否我如陆务观平生诗万首明年当八十不可日无酒四男异甑釡二女欠箕箒晓问床头瓮仅有酒一斗
　　吾性能忍穷所以不仕宦两纪加一载考槃歌在涧当车稳杖屦当肉饱藜苋虽然鲜欢娱终不堕忧患忆昔四十九奏书似台諌请劒斩佞臣此贼罪恶贯倐忽三十秋往事如梦幻不死逾八旬几度见宾鴈
　　再送王圣俞戴溪
