<!-- { "loadSidebar": true } -->
　　弟尸素多年毫发靡所自效当罢巳久徒以二三执政相继去位冀得大贤人参枢轴弟或可弛于负担而不意适以豫教之请申救言官致干上怒雷霆之下势不得不引罪而归非敢悻悻效小丈夫也既出春明回首凊光遂成永隔徘徊瞻恋何能不黯然销魂乎抵里以来边乡岑寂交游甚稀杜门卧一室中起坐饮餐随意所适家人生业耕织昏嫁之事掩耳不愿闻干干徐徐粗觉闲畅惟国本未定时事多艰揆席久虚而制麻迟迟不下朝野想望剧于思霖弟私忧隐衷又可知矣岂升储之典圣意巳决将待明春册建礼成而后涣爰立之命耶太仓且还新建巳至正人类聚乃相与有为之时慎勿芥蔕前嫌坚持去志也即主上亦未肯允从耳旋便率尔附谢并布区区覼缕不尽 

　　○荅于谷峯年丈 

　　前岁远承音使贲宠山居病冗交侵迄未能端一价报命也即门下肝膈至爱忘情报施而弟固不可齿于人羣矣天步多艰宸衷寡豫殷忧启圣殆剥而将复之时也主器久虚有为园绮新法不便有为温公边衅渐开有为安石世共手额弟亦悬思诚得太平有期小人全躯说以忘罪其亦可焉乃瞑眩之中再廑银鹿冲寒远临揽衣出迎不觉阳满大宅恭谂台履康胜倍亿曩年天祚宰衡允关元化宗社之庆岂独予甿及披岱畎吟编嘉箑题赠球琳比丽蘅芷含馨仰见逸兴干霄冲襟体物令人卧游巨丽梦想清虚可慕而不可亲能诵而不能和秪自愧其尘俗耳巳复深念瓌才藻业世所赖以谟谋帷幄雅颂庙堂者讵可屑越山水之间用以黼粉烟霞宫征泉石巳哉贤不虚生士不虚附考时卜世宜有安车蒲轮遵潞河而东矣先此拜使附复并候台禧慺慺积悰统容端布 

　　○荅陈玉垒年丈 

　　弟且三载怀想履絇于庭闱山水间侍凊娱而陪旷览即瀛海阆风之乐未足喻也若乃藏山大业经世吁谟禀训传芳又直大方余事耳伏承诲牍夸我以大峩之胜襟江带河覆以天都色相■〈垂夬〉然便欲神往太行夏屋讵独无奇其如俗子操一编如捧盈不能释手山灵窃笑矣顾主上方睠怀耆旧思与共政而老丈铿铿专席又圣情所特注者会且见安车并起视太峩若蘧庐异时订西山之盟长逃不返固当属之弟焉非敢以虚词谩也伻旋附报并趣严装蜀道阻修曷胜劳望 

　　又 

　　明兴二百余年未有父子并相者冈之自德门始遂为昭代盛事即田夫走卒妇人孺子亦莫不欣艳而乐道之者虽先世善庆积锺浚祥厚发要以天祚国家将启昌明之运则必有乔木世臣为之拥佑而翊赞之固社稷苍上长久之福非独为翁一家一乡之光而巳也惟是今日时事与老师秉政时颇异当老师在相位上虚心而下异意故为老师难今则同袍共贯不患不协而堂陛隔绝宫府参差上任之弗专而外庭责之甚备为翁丈抑又难矣其它人情世态变幻多端虽非不肖弟所敢言而固知其调停之未易也所恃翁丈德望素隆人心素服老师流风遗泽未远犹存辅理之猷取户庭之间措之堂皇之上当无施不裕无感不孚何忧乎纷纭何畏乎巧令哉若弟槁木寒灰息心巳久猥辱齿牙谬及致咈圣衷迁怒诸司槩加谴斥省循罪戾真如妖星厉鬼作祟邦家更何面颜可立人世人臣一身生之惟上杀之惟上法何所不行而必罪及无辜之人根株相累而后为罚也顾且柰何则亦束身以待命而巳翁丈诚睠存旧谊矜怜不才尚冀机务余闲稍垂清虑图所以全弟于草野之间不敢妄有希觊重玷门墙也至恳至祷 

　　○荅李翼轩年丈 

　　有言老丈为汗漫之游者将徧于五岳十洲乃巳令人翩翩然有方外之想顾独念遐探远涉此皆幽人隐士无意于世者之所为而老丈以鸿儒惇史久滞外藩改玉赐环寔维兹际何忍以高文大业屑越□烟云山水间轻置而不惜也弟至菲劣徒以依麻渐芷忝同臭味而积薪处上扬秕居前每自省循惭污如雨矧兹政本重地岂不佞弟可滥厕其中受命以来出入阁门不啻渊谷计山林朝省正可与老丈互相更调乃能各适其适耳幸丈亟来弟尚得一奉颜色稍迟恐不待遂行矣 

　　又 

　　同馆中称博雅儁朗者惟门下而以才高气锐受忌于时俾不得尽其所长于承明著作之庭密勿谟谋之地者亦惟门下其空疏浅率如簸扬糠秕叨非望之福而居前而竟以不任见斥则某之谓矣窃尝谬为之评门下以早露其长而淹不佞弟以晚攻其短而踬总之碁收局冷不复可论其输赢其于以亡羊则一也所相悬者门下春秋鼎盛家祚融昌又所居湖山名胜之乡杖履琴尊尽饶清翫而弟衰年善病忧患频仍又边地荒凉风沙氷雪四时之景无一可娱纵少宽舒起步檐楹不离咫尺小人戚戚安望久存每追忆昔游徒感叹咨嗟付之梦寐而巳盛伻远辱惠我好音倒屣相迎欣如面晤及启诵翰教知门下襟虑亦稍纷纭乃信世界茫茫无处不有缺陷□有适值我辈将如之何勉强自宽厶待天定是则可为不尽之言副在别简 

　　○荅王见田年丈 

　　碔砆鱼目为国鸿宝而连城照乘之珍不见售于世此郑人之可笑而荆人之可悲也顾天寔司其柄无柰彼何以丈之高明宜旷观远览推分任真乃郁郁不自得与浅衷狭量之士同其情致干和抱病而返安在其为丈夫哉倘臻药喜能西来会我于荒村茅舍中山雪河氷尽堪烹茗调汤以疗热中之火其肯许之否 

　　王文端公尺牍卷之六终 

　　●王文端公尺牍卷之七 

　　山阴对南王家屏着 
　　定襄门人傅新德校 

　　书 

　　◆书 

　　荅赵定宇宫谕 
　　荅萧念渠抚台 
　　荅徐孺东符卿 
　　荅张仰峯太守 
　　荅赵南渚仪部 
　　荅李二霍年丈 
　　荅赵见宇中丞 
　　荅戴中斋年丈 
　　荅王用吾宪使 
　　荅吴复庵宫谕 
　　荅李克庵抚台 
　　荅邢昆田抚台 
　　荅邓定宇太史 
　　荅郭青螺抚台 
　　荅王凤山抚台 
　　荅王霁宇抚台 
　　荅万丘泽督府 
　　荅冯文所宪使 
　　荅王洪阳大理 
　　荅刘和宇宫谕 
　　荅吕新吾中丞 
　　荅田绎斋亲家 
　　荅周明宇督学 
　　荅吴止庵抚台 
　　□□□宇侍御 
　　与邢知吾侍御 
　　荅魏见泉抚台 
　　荅王平溪年丈 
　　荅张念华侍御 
　　荅傅兆野年丈 
　　荅吴安节侍御 
　　荅陈心抑侍御 
　　荅冯具区太史 
　　荅王怀棘督府 
　　□ 
　　□ 
　　荅冯具区太史 
　　荅王怀棘督府 
　　荅陈心抑侍御 

　　○荅赵定宇宫谕 

　　某不佞窃尝奉教门下投一言之知蕲自砥厉振刷以不辱于契谊此心时耿耿焉顾资性迂愚器量浅陿不能削觚毁朴茅靡波随而意所弗平辄妄有是非罔知避忌居今之世其非不佞所能适甚明顷因秘阁延贤谬使不佞得从荆石先生之后某虽不自量岂不知非据之地不可以处嵬琐之迹不可以溷于魁人宿德也然所为腼焉就列未即引去者计荆翁且与封轺偕入庶几乘大来之会得以伸眉张目一观泰道之新即去而耕塞下有余快耳乃伻来表奏方以请摄为辞若是则捧袂无期蓬麻靡托不佞亦安能眷眷久居于此乎至损辱笺诲纚纚千余言援古大臣之义相勖示以守巳自重审势察微此皆他人口不肯道某之耳未尝闻者仰见门下忧时之切爱某之深顾某何能称塞德意于万一焉虽然持微收重非具斡旋之畧者不能若定所守于我不为苟容不难勇退则当服膺至教勉矢硁硁决不敢弃生平而负知巳也第荆翁与门下动定尚未可知不佞方此窥左足而决去留何敢遂议守官之事业有诏趣门下恐门下不容复淹矣草此占报奉谢诲提临楮惓惓不胜延伫 

　　又 

　　某资识迂愚闇于世调趋舍臧否与俗异同心所不然言弗敢讳此其所蔽也若一念朴诚则以为事君交友皆当勿欺使心一是非口一是非羞肺肝而愧衾影宁死所不能为也起家一年日侍三公左右才技短拙无能少分猷念则有之而事关国体言出公论心之所知其不可者未尝不尽言相告自以为忠于三公矣主上朝讲久辍储位久虚章疏多停阁不下而日闻掖庭鞭笞之声不佞以为此非细故也会时亢旱引罪自劾冀以一去感悟圣心又自以为忠于皇上矣乃昨岁一疏入未下仅蒙宣谕忠爱许以卜日出朝而止其事载之起居注中可考也今岁第一疏上九日而后下第二疏竟不下据内阁言则以为忤上意也据人言又以为非上意也而纷纷之说杂出不佞恶从而知之惟一去可自决耳乃疏再引疾以去又不许而会圣上三出视朝三公以为圣□方有回旋之机不可悻悻求去乃此蹔留而腼冒则愈甚愆尤则愈深矣语云事君数斯辱朋友数斯疏不佞盖两蹈其失焉而何敢以不肖之迹廑门下省念乎及奉密谕慨惜时事言言中膏盲切情窽此正不佞所仰屋而叹而向所尽言相告者亦居半矣以当事者之高明岂不内照而一齐众楚如咻之者何门下德望学术三老所推方望以箴砭之言相切磋或宜尊信而可轻言去哉亦非不佞所愿于门下者矣旋遽手占附报并谢心教外四君子者不佞素所雅重敢不皈依 

　　○荅萧念渠抚台 

　　自台下被命抚郧三省将吏士民延首而南望者巳五阅月衮钺幸巳承代其将吏必且廪廪受署士民必且喁喁望泽环郧襄数千里之地鼓舞可想来教乃若虞于民俗庞杂灾沴频仍图所以镇定安辑之畧此在台下经纶之业特其绪余耳诚移向之抚滇者抚闽一指顾咄嗟可使犷悍毕驯凋残尽起者也不佞何能赞一词哉然滇所虑者夷而郧所虑者盗夷易戢盗难防也御夷在将而弭盗之权在有司今有司饰最课躐虚声者往往而有其以循良得誉悃愊受知者绝少惟台下留意不佞所至愿马慺慺不悉 

　　○荅徐孺东符卿 

　　人臣任事难而任创获之事为尤难北方水田未有兴者而兴之自公始此天所以惠国家而生公以开无前之利也责任诚至重矣不佞虽尝佐末议左右顾安能必有司之议与公之议合而田野百姓之心与公之心合乎此所谓创始难也乃今輶轩出廵数月矣其所过州县有司安之行阡陌间父老安之迄无一言片词称不便者闻于京师而客自外来若不知有水田使者在于地方固知有司之议巳合于公之议百姓之心巳合于公之心矣不佞乃不复以公之任事为幸而惟以得有司百姓之欢为喜夫使有司百姓皆巳归心而功安有不成者乎区区鄙私不胜欣慰惟公殚心图之单车溽暑无以为劳此不世之功稍辍则难作者也钱粮工役易处耳 

　　○荅张仰峯太守 

　　广平吾丈旧游之地旌轩再至其士民欢欣爱戴可想顾往岁纔邯郸一县被泽耳今□郡望赐非溥□弘济恐无以慰其心今时吏治大抵虚华鲜实专务饰功课猎声名而于百姓疾苦漫不关心甚者敲扑民之肌髓治厨传充苞苴以悦上司称过客枷锁在狱筐篚在庭饿莩在途而吏胥皂快无不饫甘啮肥履丝衣帛者吁此岂但无为民父母之心亦并人心而亡之矣不意读圣贤书受朝廷官爵而挟以殃民毒众负圣贤之教背主上之恩如近时士大夫者也望吾友以此辈为戒躬行节约勤恤民隐爱民如子治郡如家如此而民生不遂民心不服者自古及今未之有闻不必问上司之知与不知矣忝在道义敢以相规不佞罪戾丛积亦冀吾友苦言见督也 

　　○荅赵南渚仪部 

