<!-- { "loadSidebar": true } -->
　　门下汉制郡守有善政者増秩赐金周官诸侯有声名者加地进律前代令典我将因之天平军节度使李景让早以文学徳行列于四科中含柔善【一作嘉】表以坚白直比汲黯孝如曽参素怀澹然清节可贵峻风规于台阁流恺悌于方州居为国祯出作藩柄朕惟宪宗亲除狡宂手复全齐付任在予不敢祗授【一作守】以尔事亲既孝于我必忠俾之镇临果茂声绩是用载新社土改筑斋坛不可使萃羙于东方所宜迁仁于南国况荆衡旧服江汉上游天作城池地连襟带昔曹王以法绳封部歳久则除于頔以兵东征徭人流而赋在不有思惠安能理之勉图官守式伫闲问可
　　授韦损郓州节度使制
　　门下登坛仗钺训整为先揽辔登车澄清是切膺一方之寄任兼二事之重难不有宏才孰允兹选银青光禄大夫守刑部尚书韦损禀天之粹体道之和接物如冬日之温操心若寒松之劲导词源而不竭泛学海而莫穷乆服大僚早扬休闻累更中外迭处清崇善政克着于藩方雅量见推于朝右朕以天平巨镇慎择帅臣割防鲁卫之方控带山河之壮临制绵远戎旅骁雄非仁惠无以苏疲人非威信无以正师律以尔才周物务识洞事先断自余怀得之长理尔其推诚抚士布徳安人容易则惠奸苛察则挠政害于事者必去无顾虑以妨公利于俗者必行勿因循而不决当竭乃力副我知人升崇班于五兵啓元戎之十乗服兹宠渥勉恢令图
　　授卢钧大原节度使制
　　门下陶唐古郡晋国全服掌北门之管籥控朔塞之河山貔虎【唐讳虎前后皆作武后人不知悮改作虎】连营氐羗万落用镇兴王之地必求易【一作髙】俗之才果获硕臣允膺谋帅银青光禄夫夫检校司空兼太子少师卢钧玉山当昼水鉴澄秋揣摩政经淬励心术蕴贤人之大业蹈君子之中庸进取不争于险夷操尚无移【一作易】于风雨歴践华贯早扬淑声便蕃大僚始终一致屡委戎寄亟间献功畨禺清绍于隐之江汉爱侔于叔子壸闗所复污俗惟新解乱绳而有条迁恶子而从化洎佩囊天府授钺夷门克树风猷荐举方防今以塞垣未静虏族多虞莫善绥怀愈生疑贰道路既闻于渔夺凶残颇见其鸱张尚念前劳犹寛肆伐爰择待时之器式观御众之能辍于朝端俾之镇府尔其赏罚无私徳刑公用以清静之方阐吾声教以恺悌之义宣我化条理必成于恩威政无庸于烦紊【一作杀击又作杀伐】勉【一作繄】尔令典副予知人于戯北虏炽周南仲有往城之绩西扰汉营平陈保胜之方畴其嗣之必有能者宠秩既光于论道恩荣仍亚于台庭以壮戎防勉服休命
　　授李业郑滑节度使契苾通振武节度使制
　　前　人
　　门下镇临白马介赵魏之封陲地控黒山振羗浑之冲要俦兹并命允属长才前河东节度使李业宗室诚臣干时良杰传山西之将略袭陇右之家声右金吾卫大将军契苾通早擅英姿常推壮志挺鹗立鹰扬之操知玉钤金匮之书或建斾雄藩功宣保塞或驰轺异俗绩茂和戎咸竭噐能载光任使穆挥谦于大树蕴风望于长城以尔威足靖邉故委以疆塲之事政能检下故授以统驭之权于戯整旅训戎观风莅俗仗诚明以怀犷悍布惠化以卹疲羸将务息人无或生事明典刑以谨侯度示恩信以洽戎心用叶睦邻宜筹经逺换骑省八貂之贵仍地卿六职之荣勉恢壮猷无忝登坛之寄
　　授毕諴邠宁节度使制
　　门下太公经武首述文韬春秋谋帅亦啓义府大畅弛张之道必求通变之才况乎抚易动之羗戎扞难集之闗郡安邉御侮断付能臣权知刑部侍郎毕諴端慤知善【一作善端和性】文学致身气则沉详思有髙妙早驰荣问亟践清途该洽宪章抑扬台阁聿来禁署益茂芳猷孔光之温树不言王褒之洞箫曽讽宪虑必振于逺大抗志不避于重难擢于文昌以酬职効强明不滞朕心器之固可以式是师干授之能节况地雄秦塞境压邠郊壮南牧于盛秋作西陲之巨屏是宜平其险难【一作险其走集】缮彼甲兵征【疑作贞】律临戎推诚驭众逺明邉务赡【阙】军储【一作旅非】厚衣食之恩养【阙】　之勇称于无事之日常为有备之谋连营茍示于严庄种落自当于柔服布我大信深仗亲规于戏窦婴赐金不为廊庑之有营平积粟免烦餽挽之劳减费惠人于斯为急节宣柄任称朕意焉贵视汉貂荣兼赵印兹为宠数以耀啓行可
　　授韦慤鄂岳节度使制
　　门下王者建诸侯以镇抚方域立将帅以藩屏皇家受任惟难选命斯重而况控三江之律【疑】庶防六郡之赋舆必得兼能乃膺成奬前郑滑观察使韦慤绅冕令才人伦粹器业光经济道茂温恭蕴冐雪之贞姿挺发硎之利刃自驰声词苑耀价儒林雅范兰馨词雄绮丽践更华贯扬歴显途懿効彰明布于台阁自职司诰命叅贰春官业弥振于训词道愈光于得士及再迁防府休闻尤彰由是嘉乃良才俾升节制流美化于洪河之曲布威声于白马之津宜举宠光用酬休绩乃眷夏口实曰雄藩通波逺接于荆衡作镇式临于汉沔由是再新戎斾改筑斋坛福【一作兴】滑防之咏歌慰鄂渚之黎庶尔其以信义为理本以赏罚为政柄法亚夫训旅之术以肃辕门采龚遂理人之方以清郡国崇秩兼宠无易旧恩勉乃令图勿替前志
　　授李彦佐鄜坊节度使制
　　门下抚千里者必仗于诚信统三军者固资于良帅况地雄鄜畤壤接王畿防貔武精鋭之师制牛羊【一作制稽胡】杂种之俗聿求上将以镇近郊守太子少传李彦佐夙负雄明早通军志生知忠义旁阅诗书计拟六竒功髙百胜聚米而山川可料变帜而壁垒尽倾奋亷蔺之明谋蓄闗张之妙用顷者常膺奬任累践藩垣信洽戎夷爱深师旅有驭众安人之効着在邉方有亷平贞慎之规腾【一作布】于朝论自避荣私室物论尤归朕以雕阴重藩羗浑小扰盖由乖于抚驭遂失和宁思得长才往图镇理尔其敷我恩信戢其猖狂静彼戎疆用资壮略【一作志】呜呼亷颇【一作营平】虽老尚请临戎李牧居邉未尝生事遐观前举勉副徽猷荣加五教之尊仍帖三【一作栢】台之贵服兹休命无忝宠光
　　授崔珙鳯翔节度使制
　　门下乃眷岐阳襟汧拥汉古称右辅以扶助王圻今为别京以屏翰戎落载烦元老往抚旧邦实资经国之谋髙副安邉之寄守太子少保崔珙禀粹岳灵挺生国戚门容驷马族盛八龙胷襟洞开智略辐赴早以茂业践于持【一作台】衡宣力致君有犯无隐怙【疑】叔敖之喜愠体伯玉之巻怀【一作舒】洎服休天朝保厘洛邑诚明之道华皓不逾能全素履之真雅得大臣之体方叔之猷克壮师尹之望攸归朕以保塞御戎深图良筭餽军艰食常在劳怀由是渇王商之仪形伫营平之筹画伏蒲之奏前席忘疲既符咨岳之求宜举斋坛之典自阃以外尔实专之断守【疑】宏才庶集吾事勉敷恩信务洽华夷且慰恩【一作志】思善图政柄峻槐庭之礼命宠茅社之侯封服我徽章敬兹有土
　　授韦博淄青节度使制
　　门下乃眷营丘表于东海富强号千乗之国繁杂聚四方之人假上将之威权壮中军之垣翰将畴阃寄必在信臣守尉卫卿韦博文苑腾芳儒林擢秀襟灵旷逺风度详闲周通爰表于器能强济式彰于事任早以重价践迁清途諌垣流謇谔之名通邑擅神明之誉顷自移曹九棘缓歩八塼冲澹安身巻舒惟道应兹图任允叶佥谐懿彼全齐实为右壤禹贡别九州之盛海滨综五郡之雄昔周命太师汉封韩信啓土用申于带砺分茅克懋于藩维选任之隆古今攸重于戏平仲尽规之节夷吾当路之方经堂阜而徽猷可循指牛山而忠谠如在余波未冺遗爱斯存礼节既洽于里闾风謡尚传于古老为政之暇无忘谘询盛铁马于师坛帖金貂于骑省祗膺成命勉服宠光
　　授裴休汴州【二字一作宣武军】节度使制
　　前　人
　　门下将相大臣中外迭任入奉股肱之寄出为藩翰之雄无爽具瞻式彰注意金紫光禄大夫守中书侍郎兼户部尚书同中书门下平章事充集贤殿大学士上柱国河东县开国子食邑五百户裴休气禀岳灵夣叶岩瑞威鳯孤翔于玉囿仙鹤独歩于芝田学精典坟文纬邦国自彤庭对【一作发】防諌列升班粉署擅贰卿之荣纶闱廽五字之妙洎司馈运整葺牢笼防画每得于亲闻功庸必见于【一作其】显効章呈轨范歴试无差是用付以权衡宜承任委咨之远略炳然大纶四后恊心万邦系尔今百度有截庶绩其凝前时屡以疾辞犹烦卧理岂无优贤之道因遂由之意乃眷梁苑实为重藩荒大东于周疆接小沛于【一作之】贡壤富庶将及悍勇无哗仁化已洽于一方清风渐扇于全境闭【一作开】闗自固悬瞂不鸣可仗台臣寘之静理尔其践厥位畅厥庸侯服旣増相印不解辅弼莫繋于远迩声容暂间于朝昏敬哉戒哉服我重命可检校户部尚书同中书门下平章事使持节汴州诸军事行汴州刺史充宣武军节度副大使知节度事汴宋亳等州观察处置兼毫州大清宫等使散官勲封如故主者施行【大中十年六月七日】
　　一作皆唐大诏令
　　授李玭鳯翔节度使制
　　门下秦之旧都汉为右地扼戎疆之要害作上国之藩篱旁聨封畿前抗巴蜀其所受任必择忠良刑部尚书兼宗正卿李玭生王侯之大家传帯砺之盛业夙负才术显于官名周旋令图佩服义教信以自立诚而致明北海着辑睦之规南方流恺悌之化洁清知已寛猛恊中连委翰垣载髙理行朕心所属物议与能洎擢处月卿掌我天旅不忝维城之寄副予同姓之求今以昆夷来朝愿纳故壤将复河湟之境必资整训之方遂结疆塲付尔汧陇于戏惟昔乃祖曽显是邦勿隳贻谋光膺分阃兼尹正察亷之重帖文昌宪府之崇勉副家声以酬殊奬










　　文苑英华巻四百五十六
　　钦定四库全书
　　文苑英华巻四百五十七　宋　李昉等　编制书十
　　节镇六
　　授朱崇节河阳节度使制　　陆　扆
　　门下朕闻天垂星纬王者象之以设官地裂山河歴代定之以建国所以咽喉中夏藩屏皇家非威望不足以镇宁非仁惠不足以抚养其有勲劳夙着宜申胙土之恩韬略素精屡委殿邦之任二者兼备斯为得人国有彛章我复何爱前昭义军节度使潞慈刑洺等州观察处置等使特进检校司空兼潞州大都督府长史御史大夫上柱国沛县开国子食邑五百户朱崇节雄略纵横忠诚贯直夙着【一作抱】揔戎之术常韬靖乱之谋临危不屈于壮心多难益全其大节去病辞第誓彰钟鼎之勲王翦请田非为子孙之计日者平阳求瘼冯翊颁条隰川竟保于孤城汝海将防【一作绥】其俗其后孟津分阃上党临戎智谋潜契于蓍义烈弥坚于金石拥众而出陈兵以行指挥而神气激扬叱咤而冦雠惕息今则乡闾顾慕士卒讴歌庑金咸伫于窦婴竹马思迎于郭伋是用再兼五敎重委双旌既资董众之能仍举畴庸之典于戯功名易守自伐者必颠富贵可图怀骄者难保失道则祸生旋踵守义则福贻后昆勉尔令图服我明训可依前检校司徒充河阳节度使散官如故
　　授周岳岭南西道节度使制
