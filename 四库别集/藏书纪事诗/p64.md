<!-- { "loadSidebar": true } -->
鲍康《为继振幼云跋币拓册子》：“春宇同年之弟幼云，与余有同癖。壬申解组旋都下，闻幼云收藏益富。”又《为幼云跋陈氏十钟拓册》：“秋雨初过，盆菊已花，披读数过，不觉红日之西坠。尘海中独余与幼云最闲，傔从往来，必以墨拓相示，未始非清福之一端也。”又《戏柬继幼云》诗：“从来同癖气相求，拓本纷传等置邮。凉雨一帘花满屋，翩然尘海两闲鸥。”昌炽案：春宇先生讳宜振，汉军镶黄旗人。道光乙巳恩科进士，工部侍郎。同治乙丑，视学江苏，昌炽以童子受知幼云。先生不独藏泉最富，金石图书亦充牣，近渐散佚，昌炽得其奇零小种，藏印累累。每册有“杨”字圆印、“石筝馆猗欤又云”印，两纸黏合处，有“雪蕉馆”骑缝印，卷首有长方巨印，其文曰：“予席先世之泽，有田可耕，有书可读，自少及长，嗜之弥笃。积岁所得，益以青箱旧蓄，插架充栋，无虑数十万卷。暇日静念，差足自毫［豪？］。顾书难聚而易散。即偶聚于所好，越一二传其不散佚殆尽者亦鲜矣。昔赵文敏有云：‘聚书藏书，良非易事。善观书者，澄神端虑，静几焚香，勿卷脑，勿折角，勿以爪侵字，勿以唾揭幅，勿以作枕，勿以夹刺。’予谓吴兴数语，爱惜臻至，可云笃矣，而未能推而计之于其终，请更衍曰：‘勿以鬻钱，勿以借人，勿以贻不肖子孙。’星凤堂主人杨继振手识，并以告后之得是书而能爱而守之者。”又题后云：“予藏书数十万卷，率皆卷帙精整，标识分明，未敢轻事丹黄，造劫楮素。至简首卷尾，钤朱累累，则独至之癖，不减墨林，窃用自喜，究之于书，不为无补。”又案：宗室语铃方伯崇恩，亦富收藏，身后为琉璃厂肄雅堂捆载而去。装潢精整，触手如新。余近得其所藏刘燕庭《金石苑》，卷首一印曰“语铃所藏，初印精本，得者宝之，庶传久远。”其余藏印曰“玉牒崇恩”，曰“绣漪精舍”，曰“绣漪老渔”，曰“壶青阁”，曰“澹园”，曰“敔翁”，曰“涧村”。

 

三八○、座主潘文勤公讳祖荫【叶昌炽】

黄子寿师讳彭年  子再同编修国瑾

雷塘弟子追成录，雪苑宾僚忆赋诗。

犹是羽陵亲到处，不堪东阁再窥时。

潘文勤师，图书金石之富，甲于吴下，其藏书印曰“八求精舍”，曰“龙威洞天”，曰“分廛百宋，迻架千元”。癸未奉讳归吴，延昌炽馆于滂喜斋，尽窥帐秘。宋刻《金石录》十卷，即《敏求记》所称冯研祥家本，宋刻《白氏文集》残本、《后村先生集》残本、《葛归愚集》、《淮海居士长短句》，皆士礼居旧藏，北宋本《广韵》，则泽存张氏所刊祖本也。其它高编大册，断璧零缣，皆世间希有之秘，每睹一书，辄为解题，成《滂喜斋读书记》二卷，赏析之乐，宛如昨日。客冬十月，遽遘龙蛇之厄，越月而又闻贵筑黄子寿师殁于鄂渚。师开藩吾吴，奖掖寒畯，惟恐不及，昌炽受知最深。戊子之冬，公子再同编修相约至京，馆于其邸，得尽见所藏书。再同孤介违俗，顾独与余有水乳之契。病肺误服温剂，致失音，骤罹大故，一恸几绝。正月南旋，朋辈往送别，皆忧其不起，乃未几而讣至矣。余此稿再同曾录副，而文勤师欲为付梓，不意数月之间，师友沦丧，泚笔赋此，不胜梁木之感云。辛卯二月晦日。

 

三八一、朱澄子清  孙凤钧铨伯【叶昌炽】

听鼓秋风卧白门，旧游无复海王村。

同时一个君先弱，珍重钱塘宋板孙。

咸丰庚申，英人焚淀园，京师戒严，持朱提一笏，至厂肆即可载书兼两，仁和朱修伯先生得之最多。长子澄，字子清，次子囗［氵晋］，字子安，先后以道员需次江宁。子清亦好聚书，家藏既富，又裒益之，精本充牣，著《结一庐书目》。庚寅，子清殁，遗书八十柜，尽归张幼樵副宪。幼公，朱氏婿也。子铨伯贰尹，名凤钧，与子清同乡。藏单行本《魏志》，抚州本《公羊》，皆世间绝无之本。簿录之学，一时无比，人呼之“宋板孙”云。昌炽案：此稿付雕，铨伯尚在，故有珍重之句，今亦捐馆矣。

 

三八二、陆心源刚父【叶昌炽】

蓬莱道山皆荒渺，芳茮疏雨亦寥寥。

守先高阁苕溪畔，乣缦卿云覆绛霄。

李宗莲《皕宋楼藏书志序》：“余少识潜园先生于乡校。先生博闻缀学，偶见异书，倾囊必购。备兵南韶，丁封翁艰归，装有书百椟。乃复近钞远访，惟日孳孳，林居六年，有何假南面之乐。诏书再起，权总闽鹾，被钩罢归，誓墓不出，而求书之志益勤。殆苏长公所谓薄富贵而厚于书者耶？十余年来，凡得书十五万卷，而坊刻不与焉。其宋元刊及名人手钞、手校者，储之皕宋楼中，若守先阁，则皆明以后刊及寻常钞帙。案《四库书目》编序，而以近人著述之善者附益之。念自来藏书未能垂远，今春奏记大府，以守先阁所府归之于公，而以皕宋宝藏旧刻精钞为世所罕见者，辑其源委，仿贵与马氏、竹垞朱氏、月霄张氏例，成《藏书志》一百二十卷。自古言藏书者，琅嬛石室，蓬莱道山，皆荒渺无足征信。若吾乡富于典籍者，梁沈约聚书二万卷，见于本传。宋、元之际，月河莫氏、齐斋倪氏，寓公若资中三李、陵阳牟氏，皆不下数万卷。周草窗三世积累，有书四万卷。《癸辛杂识》称石林叶氏有十万卷，然考少蕴《避暑录话》，亦只谓家旧藏书三万余卷而已。惟直斋陈氏《书录解题》之作，可考见者五万一千余卷。明代白华楼茅氏，其卷数不可考，然九学十部之编，以制艺为一部，则其取盈湘帙者亦仅矣。近乾、嘉间，石冢严氏芳茮堂、南浔刘氏疏雨山房，皆以藏书名。余尝见二家书目，著录寥寥，岂足与先生比长絜短哉!归震川先生云：‘书之所聚，当有如金宝之气，卿云轮囷，覆护其上。’余于先生衡宇相望，长空乣缦之瑞，庶几旦暮遇之。”昌炽案：存斋《仪顾堂题跋》言：“明人书帕本刻书而书亡。”又纠汪刻衢本《读书志》之谬，谓“不如不刻”，善矣。然其所刊丛书，亥豖纵横，不可殚述，几尘风叶，未可轻下雌黄也。公子纯皎中翰，尝为余言，守先阁藏明人集至多，吾吴先哲如都南濠、杨君谦、皇甫司勋之类，无所不有。登阁传钞，俟诸异日，谨书于此，以当息壤。

 

三八三、蒋凤藻香生【叶昌炽】

吴儿纤啬好治生，不狂乃竟得狂名。

我来长啸书钞阁，下有蜩螗聚沸羹。

同邑蒋香生太守凤藻，家世货殖，纳赀为郎，嗣以知府分发福建，补福宁府。为陈伯潜学士所论奏，开缺，送部引见，遂不出。君虽起自素封，未尝学问，而雅好觚翰，嗜书成癖。在闽纳交周季贶司马，尽传其目录之学。又与仁和魏稼孙锡曾谈金石甚契，颇得其绪余。闽垣未经兵燹，前明徐兴公、谢在杭，及近时带经堂陈氏遗书，流落人间者，君留心搜访，多归插架。季贶絓误遣戍，君资以三千金，季贶尽以所藏精本归之，遂蔚成大国。旧钞本《北堂书钞》，孙渊如、严铁桥两先生所手校，君筑书钞阁贮之。以余精粗涉校勘，属刊铁花馆仿宋本六种及《心矩斋丛书》。一字异同，邮筒商榷，至于再三，不可谓非精于鉴别者矣。吾吴自咸、同以来，坛坫阒如，一二达官之好古者皆在朝。居乡士大夫无能提倡，而猗顿之徒，奉钱神为职志，三君八顾，谥为至 愚，百宋千元，骇若河汉。君少通侻，不矜细节，尤为里中儿所贱简。闻君收藏书箱，哗然相告，引为破家殷鉴。及君殁，而市骏者悬巨金以求发箧，则又动色嗟呀。嗟乎!自荛圃、香严，距今不过百年，何以风流歇寂，月旦舛淆，望影吠声，君自居于原伯鲁，亦书林之一厄也。余幼长里閈，寄食东陵。习闻治生之说，虽好书而不能不囗［齿斤］囗［齿斤］论价，精钞秘椠，交臂失之。每一回思，如象罔之珠，不可再得。八识田中，留一苞稂种子，盖铲除三十年而未能尽也，嗟何及矣!

 

 

右原稿六卷，终于蒋香生太守。旧附录佚名四家，释道两家，自换书士人以下，鬻贩、投赠、镌刻、装订，皆牵连而及者也。今重刻，仍断自香生为止，而以新补九首、又增入之写官两首，共十一首辍此卷。附录诸诗，合编为一卷，次第七，原稿删闻书台一首，增沈翠岭一首，又删罗绍威一首，而以附见之王思范别录于朱遵度下附传。南都戚氏下增胡仲尧，郑夹漈下增林时隐，苏伯修下增张贞毅，宋景濂下增曾得之，吴方山下增伍老人。又涉园张氏一首，本以无考别列附录四家中，今知为康熙间张给谏螺浮，移次王文简之后。蜀帅纽遴之孙一首，江刻以寄稿在后，附刊简末，今亦以时为次，列元代。宣统二年，吾生之第二己酉清明后一日，昌炽记。

卷七

续补九首

　　此稿例不录生存。初脱稿时，赵撝叔、周季贶两公已先后捐馆，而昌炽未之知也。岁月如驰，又逾十载，海内旧雨，号为精鉴别、富收藏者，观乎九京，墓草皆宿。此书藉建霞之力付刊，而建霞亦作古人矣。听山阳之笛韵，衋焉有怀；访羽陵之遗文，存者无几。怆然命简，共得九首。诸家文章气节，各自可传，诗之有无，何足轻重。但数藏家故实，未可阙如，且以抒怀旧之蓄念云尔。缘裻识于奇觚廎。

 

三八四、李芝绶申兰　赵宗建次侯【叶昌炽】

经过赵李小藏家，十顷花田负郭斜。

劫火洞然留影子，旧山楼上数恒沙。

昌炽二十五六时，游虞山，出北郭，登赵氏旧山楼，观所藏书。问主人，则驾言出游矣。稍旧之册，不以示人，楼中插架无佳本。时甫自菰里瞿氏校书归，观于海者难为水，惘然而返。又在瞿濬之丈坐中见李申兰先生，须眉庞古，神观矍铄，玉舟太守之尊甫也。时未识玉舟，不敢贸然造谒，但闻其邃于流略之学，治熟虞东掌故，颇收藏秘籍。此二家者，虽非泱泱大国，自鱼虞岩、孙庆增、席玉照而后，毛、钱之流风余韵，亦稍稍衰矣。适读徐子晋《前尘梦影录》，述两家旧事，录而存之，以为此邦之后劲。

申兰先生《前尘梦影录序》：“吴郡徐君子晋，博雅嗜古，光绪丙戌，主花田赵君家，出《前尘梦影录》示余。嗟乎!三吴为文物之邦，载经劫火，古物荡然，所谓老人读书，只留影子。余与晋翁，以浩劫余生，相逢皓首，抚此一编，岂独为吾两人身世之感哉!裘杆漫叟李芝绶。”

徐康《前尘梦影录自序》：“客夏养疴虞阳旧山楼，地邻北麓，几研无俗尘。日忆疏录，得数十则，牵连及文房纸研、书画书籍。”

张退斋《广文旧山楼记》：“赵君次侯，旧居北山之麓，因其旧而新之，名其楼曰旧山楼。赵氏自前明文毅公直谏，以气节世其家。次侯食旧德，诵清芬，诗酒自放，徜徉山水，岿然一楼，与名贤遗迹并传。”

