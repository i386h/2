<!-- { "loadSidebar": true } -->
　　衣绣祥刑褰帷问俗青绫夜直方催北阙之朝丹笔春流丕畅西江之福风霜高洁原隰光华某官端厚而高明疏通而详练出尘标韵旁薄于玉京十二楼之间满腹精神流动于鉴湖三百顷之上才望夙推于俊伟文章是特其绪余践敭华资培植逺器贰郡歌腾于沂海立朝班峻于太微自请汉符肻临蕃国清香卫防御屏侈循良之书紫界宫墙优诏趣望郎之入乃就攽于使节俾巍建于刑台盖惟江右憔悴之氓居多茹枉湏赖天下端直之彦庶可洗寃六辔所临十城丕耸必将奉宣帝防慰怿民情振风采以戢奸贪严教条以束豪猾威棱既肃刑政自平毋使一夫之向隅当令万物之吐气风酣章贡姑少驻于翠轺云近蓬莱遄催登于紫禁某奋身寒苦与俗酸咸臆当年鹓鹭之行怳疑隔世负终身乌鸟之养空抱余悲清朝未忍于弃捐便郡仍叨于佐贰堪嗟淹滞喜际照临辄自布其腹心敢僭希于羽翼深慙不竞负濓溪夫子之家声所愿前趋师泰山先生之正学
　　贺建昌魏守转官因任
　　恩来褒玺名在御屛河南治平之声冠于列郡胶东劳来之赏贲自九霄既迁文品之崇式表藩条之焕某官儒雅饰吏平易近民生贵游家无尘柄唾壶之习凛清白操有囊萤雪案之功倦熏画省之香来领红泉之胜埽空吏蠹劝课农桑二千石惟良寖以诗书之泽十万户受福霭然田里之春乃增秩以示恩仍凝香而因任关中既留萧相喜遂所依朝廷深知弱翁行闻有召即繇选表入陟论思某欣听除纶阻趋贺庑天子明见万里共赞先皇之知人刺史入为三公愿继汉朝之盛事
　　贺魏建昌改知袁州
　　疏恩晓殿移镇春防碧涧铜陵正蔼绔襦之咏紫泥金印又催旌斾之行地望冞崇事权增重某官谦以自牧和而不流笏比甘棠克增光于祖烈国非乔木盖有谓于世臣由省府之握兰来盱城而分竹民依爱日吏立薄冰方兹蹈徳而咏仁何期以大而易小虽仍饮西江之水觉难亲北斗之光羣儿迎细侯尚想无边之风月二州争杜老莫留有脚之阳春苐弱翁深得于见知恐寇恂未容于乆借不烦席暖又拜诏温森防凝香更布宣于寛大簪笔持橐遄峻陟于禁严某莫造宾闳敬修贺幅鹍鹏运海怅难逐于扶揺犬马恋轩终尚祈于顾盻
　　贺钱建昌除直秘阁
　　课绩名城通班邃阁图书寓直于东壁朝武寖高旌麾留镇于南旴藩维增重诏鸦翻湿寝燕凝香某官寛以有容威而不猛发奸若赵广汉吏莫能欺击强如诸葛丰民有所恃桑麻千里襦袴万家微而残疾疲癃举无叹息愁恨民曰太守器能真当世之少双帝有恩言政事为所部之第一峻迁中袐式表外庸金阙碧门遥接蓬莱之云气枫林楚水遄闻长乐之钟声某欣聴褒纶阻趋贺庑宣室已思贾谊虽喜见于席前河内愿借冦恂幸姑迟于玺召
　　贺方寺丞除知建昌
　　觐天子所佩太守符衣冠拜紫宸亲奉九重之问兵卫森画防试行千里之春窃自贺于照临实不胜其幸防欢迎五马逺致双鱼某官文献相承风流是侣引防龙陈尧舜甞吐露于昌言窥姚姒逮庄骚克表章于世学窃观新史厯载名臣当端平间豁隂气而开日月伟铁庵老摅鲠论以抗雷霆由平生言论而观皆斯世纲常所系厯陈几疏独奋孤忠四方传诵其奏篇万代深嘉其名节是生令徳丕阐先猷适时旴母之江遹资良牧仪图召父之政畴若端人将出拥于旌麾先入瞻于旒扆得循吏布郡国有同汉室之盛时诏刺史至京师爰举唐朝之故事想见殿廷之对务求田里之安仁声载驰羣听丕耸儿童候郭伋虽共欣皁盖之来君王问长卿恐留侍红云之侧某昔曾拜履今喜开藩竢及境以前迎豫饬函而往贺作中和之歌颂已沸欢谣宣寛大之诏书式观新政
　　贺段南安移镇建昌
　　朱轓移镇紫气随车襦绔腾歌春意满梅荂之国旌麾改观恩光新竹使之符栖身幸在于为僚顿首敢恭于执贽某官本领端厚材具恢宏心如明镜之当空奸袤惕若家有怒笏之传世忠义凛然其学则根乎典谟其政则行乎江浙蚤合鹓行之缀游劳鳬舄之飞夙闻诸老公言雅敬大贤伟节谓顾凯之为剧邑宰勇于爱民谓富郑公当新法行刚不奉诏一端甚美千载可书划天日之开明俨风云之际防意且近积星而上矣何遽逺层霄而去之乃奉十行寛大之书而播千里治平之政发奸摘伏峒落震惊醒瞆膏萎田里欣畅徳化既深于横浦仁声转入于旴江窃惟圣朝岂不望明公之入言念凋垒正渇思贤牧之来姑烦汲汲以拊摩宁使徐徐而朝觐防有政绩大书贞观屛风遄近清光亲给天章笔札
　　贺建昌柴通判
　　入朝天阙出拥星屛乘柯山云霭而来光生朱韨分旴水风月之半喜动画堂自欣列属以为僚敢僭代庖而防篆栖身庇覆顿首候迎某官志业昭融器能恢伟笔端有口吐五千书传之香胷次无尘钟万叠谿山之秀簪黻晖煌于奕世埙箎倡和于明时垂髫试中书堂盈箱尽读唾手取进士第挥翰如飞定当窴台阁之间乃荐劳州县之内既飞鳬之直上犹展骥之平迁信知儒者安行之规不为世俗速化之举旴为支垒故自存曾李之书公驾别车端足佐龚黄之政然时事正艰于经济而清朝方急于招来言观温纶靡待暖席某奋身良苦为学亦迂毎嗟勋业之栖迟滥魁晚榜空阅年华之晼晩来坐寒氊适逢关决之虚强任摄承之责方虞躐等窃喜戒严敢敬挚于笺函冀亟驱于驺从遥瞻紫气行当奉印绶而还愿挹春风谅许侍屛篂之坐








　　水云村稾巻九
　　钦定四库全书
　　水云村稾巻十
　　元　刘壎　撰
　　启下
　　代友上太守求辟
　　凝苏州燕寝之香承流有伟对蓝田鹜行之立居摄何庸昔未契于登龙兹僭希于附骥遂修小楷以叩大钧某空抱古心素无竒骨少时镫火颇睥睨于文塲壮日尘埃竟低徊于俗辙值豕蛇之蹂躏随鸿雁之流离命也奈何心之忧矣国破而山河在叹身寄于异乡城是而人民非空梦怀乎故宇一行作吏再转为丞闻之诸老诲言厉以古人事业我心匪石惟履正以奉公众口铄金乃为法而受恶肺肝洞见颊舌难争幸有为推毂之谋俾来试代庖之技吾斯未信若将惊曲于伤弓人亦有言讵可因噎而废食方重西江涸辙之苦敬为南丰瓣香而来见交朋竞相勉以新图谓前政已不该于旧职昉兹虚席曷勿改虽太守不可干无容出位然真王何用假妄欲正名惠冀陶镕就加剡奏舍皇甫而取居易抑又何嫌荐文举而辟慈明亦知无靳辄忘自售遂尔长鸣判府以世伟人为郡良牧半符分竹奉行寛大之书四境耕桑鼔舞治平之政相业将传于衣鉢民歌已沸于袴方恢夹帒之储尤轸同袍之念尚私造化施及么微失一老兵得一老兵傥成身之有望遇以国士报以国士誓没齿以无忘
　　混补中太学谢运使
　　雪案穷经几叹平沈于塲屋星台校士例防荐送于桥门被明君乐育之仁由肤使吹嘘之力抠衣以谢衔袖惟防某陋巷箪瓢穷年镫火数寸管盈尺纸乆无当世之知六国印二顷田毎慨古人之志虽尝充宾而观国未能换骨以成僊鼓瑟于好竽之时不谐已甚戴笠于乘车之侧见弃宜然属当以喜以惧之年岂无为养为贫之志然功名路左何翅隔弱水而望蓬莱且幽忧味深安得梦钧天而游帝所我之怀矣命也奈何适公朝之议欲广羣才举京师之试悉归诸道既省买珠之费孰无献玉之思来从姑山直上滕阁苐知小敌怯大敌勇何惧万人杰千人英咸疑寒谷之黍迟忽觉冷灰之豆爆讙驰榜帖喜动庭闱礼仪三百威仪三千且不孤于家学初是什三终是什五姑勿恤于浮言意其遂显扬之心是以有幸逾之幸孙业鼓箧即为帝学之诸生教子明经差慰高堂之二老不妨竒特穏趁扶揺都运侍郎武城名家甘泉法从昼锦行部荐增枌杜之光昕陛畴庸宠畀松阶之峻共惟先正有伟清名魁躔尚见于煇煌世官克宣于乆大兹烦劝驾遄趣归班致令桑梓之微亦玷菁莪之数孰云朽腐忽尔神竒某敢不腾蹋天庠激昻风节举幡叱六馆士慨想何蕃之忠弄笔贻三子羞敢负旴江之训
　　谢庙堂给假
　　元宰施恩曲怜覊困孤生衔恤暂释絷维还家遂负土之情出命由转钧之造惠均存没感极髙深伏念某志攀龙鳞福轻蝉翼强支衰冷门户颇思激昂欣际清明朝廷荐叨启拟忽自天而擿福诚无地以诉寃集的腾章披受责方风涛飞千仞而上殆性命寄半缕之间所幸天王明圣公卿笃厚顾朝纲关系虽重违霜简之言及造化斡回止近徙春台之境然受谴固非荒逺难居之所而抱痛则异寻常负戾之人当其雷霆震惊闻者为之落胆俄而滫瀡凄断怆然防致殒身祸机交迫乎一时逆境真成于万状使至此极不如无生几筵长辞举室皆爲掩泣衰绖赴贬行路莫不兴哀回首三年冥心一黙蚍蜉援絶分永弃于累囚乌鸟情钟痛未安于卜兆流涕叹青山之逺抚膺嗟素韠之终防惟庙堂寛绳束以待谪籍载在禋赦许谒告以葬亲丧陈情甫彻于六符予假讫寛于三月方将披荆榛而营冡隧植松槚以蔽阡原辽东之鹤来归浑疑梦里巴西之麑获放永戴恩私惟公所施与宋无极兹葢大丞相身佩军国手运乾坤以仁厚赞威福之权延洪社稷以忠义立勋名之本昭掲旂常每兴悯于流人俾自全于盛世谓御史执国法宁无风霜肃杀之威而大臣育人材当广天地发生之徳俾克襄于大事获暂反于故乡某永誓糜捐重伸归倚所冀寛慈之量就施觧纵之仁当此生中傥未答成身之赐尽未来世亦必酬造物之恩此语或诬彼苍可鉴
　　谢雷安抚辟帅参
　　依夫子宫墙夙归化冶陪元戎幕府允出礼罗甫被命于钧天亟摅忱于恩地卵翼其造手额知归某崛起单平勇思植立韩王谓道理最大服膺是言晋人云州县徒劳强顔以仕居常奋厉求实职业深耻矫亢窃虚名声然而问剑抵掌之雄固慙马武当走檄飞书之任亦媿枚臯分平沈于常科忽巧逢于元造殷勤说项特达荐韩内而翺翔学省之班出则关决山水之郡比解绶而归故里盍杜门而理旧书念人生盛时岂忍自同于草木况士遇知己亦欲少报于丝毫旣着主家衣裳岂傍谁人门户方将九顿首而请已施一举手之仁天落除书俾陪鈇钺地居元幕堪赋镫棊
　　谢吴提刑特荐
　　四牡劳使臣之功将催召驾一鹗腾荐士之表猥及别车轩然特异之知伟甚不求之获允谓竒事可无谢言防惟明台实号澂按之任凢我属部以受荐举为荣欲旌别以报圣明宜简防而得竒俊顾如某者何若人哉老色渐分已消尽英雄之气壮心未已欲独垂天地之间览流涕太息之疏而伤怀受抱膝长啸之吟而抵掌谓苟可以及物初何拘于择官起从空山来佐偏垒访麻姑方乎旧隐玩泰伯子固遗文闭户读书奚暇计寒饿之水火研朱防易颇欲窥广大之乾坤诸老深谅其持躬当路间委之决事奉三尺法每思特立以独行寓一分寛幸免羣嘲而众怒顷荷崇台之出檄俾行邻境以虑囚乡人好恶何如两难于处天下道理最大壹断以公苐求不负于平亭何敢僭希于赏识行部独悬清鍳腾章靡弃凢材决狱中情公过褒矣遇事能断仆敢当哉锵然韶钧之鸣过于鼎吕之重兹盖提刑秘阁五云绚防万壑凌清详谳多功玉节驻斗牛之分陶镕有造金丹换鸡犬之僊似俛念于湮沈故特加乎披拂慨然推毂光此题舆某敢不祗佩隆知益坚素履幸入古灵之稾足重此生不叛韩子之门请观他日
　　上吕都大求举
