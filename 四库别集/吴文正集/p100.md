<!-- { "loadSidebar": true } -->
　　至大四年十月朔同知东川路总管府事孙侯以疾终于家其明年十二月将前溆浦县尹萧君以书来为其孤福龄请征文以表墓隧之碑孙萧亲也萧予旧也其请不可违孙钜族也侯美士也其美有足扬者遂不复辞谨按孙氏有三其一姬姓卫公子惠孙之后其一芉姓楚令尹叔敖之后其一妫姓齐陈无宇曰孙栢子其曽孙武奔呉为阖闾将着兵法十三篇唐末有百将率师驻防防化留而弗去防防化今赣寜都也孙氏为赣寜都人自此始在宋有介夫者与苏文忠公游侯之曽大父汝成大父延休父徳成世世韫徳至侯弥昌侯讳登龙字夀甫家饶于赀身饶于文早年以进士贡平生嗜利如羽嗜义如渴凡凶荒死丧患难危急不问戚疎迩逺周之拯之惟恐或后桥梁道路苟病于跋履必为完治虽费不计圣朝兵及江南山薮遐僻乗时啸聚侯扞卫井里获全生聚者不啻数十百家行省擢充南安路儒学正考满勑授庆逺南丹溪洞等处军民安抚司儒学教授一以周孔之教变殊俗休暇之日引古援今恳恳以告司政之官多所匡救裨益大徳九年转授同知归仁州事越七年而有东川之命由将仕佐郎陞登仕郎不及拜命而卒年七十一初娶张氏生男二清臣献臣丁丑嵗俱歼于兵娶揭氏以其子延臣归侯子之若子名在吏部八品选中父有庻子九龄侯亦子之若子父命也三娶曽氏生男五福龄勑授瑞州路上髙县长官禄龄夀龄髙龄女六适赵适杨适唐适胡适朱其季许适萧庻子顺孙命为延臣之子孙男曽孙孙女一呜呼侯富康而夀考子孙才贤而蕃衍浸浸显荣非好徳之福积善之庆乎心潜于义理文雄于场屋志侯之墓者云耳文章不及鸣于馆阁政事不及福于当道状侯之行者云耳予夙闻侯誉又稽状与志而序其槩如此系之以铭铭曰
　　恂恂文儒行服乡闾善累惠周天人交孚晚毓英胄繄徳之符小试儒官施未寸铢进贰郡牧何不须防时用之啬后庆之腴穹碑厚趺百世弗渝若稽前美允休允都
　　元赠亚中大夫轻车都尉懐孟路总管武功郡侯苏府君墓碑
　　府君讳伟字大用其先自忻代徙顺徳大父元仕金官号猛安谋克大母栗氏父清金拱卫指挥使皇朝赠中顺大夫上骑都尉同知延庆使司事追封武功郡伯母李氏追封武功郡君中顺二子长杰仕于广平路府君其次也孝友宽慈笃厚信实渉猎子史尤喜藏室漆园之书収贮时贤诗文为家珍采拾善人言行为身范不求荣进勤力治生家用饶裕量一嵗所入所岀几何羸余悉以赈贫嵗有常数凶嵗则倍官所劝率不与焉内而族亲外而乡闾饥者食之寒者衣之病者药之死者棺之孤寡无依者居之养之婚婣失时者室之家之惠加于人不自以为徳或忘恩负义横逆来侵待之如常畧不介蒂追孝其先事亡如存晨夕必面朔望必荐虽隆寒盛暑疾风暴雨不废勉励子孙谓吾自幼知读书为美事理家劳疾无暇时可学抱憾终身汝等庇防之下饱暖逸居不学将何为哉子孙承命竞朂学业名卿巨儒踵门隆礼尊崇谘访为善之方竟日不倦诸子出外备防御之器则喻之曰防盗岂欲成害人利其财耳设有不虞舍财全躯彼如我何且为善有福为恶有祸汝辈但勉为善终不蹈危厄凡训戒之言中伦虑达义命往往类此至大甲午二月八日卒年六十八以子贵赠亚中大夫轻车都尉懐孟路总管追封武功郡侯夫人刘氏淑慎寡言内严外恕诸妇敬畏子孙遵守家法三世同居大徳壬寅四月十四日卒年六十九追封武功郡夫人子四思温思让思敬思义克绍前志轻财好惠自大徳乙巳至延祐己未十五年间以米赈施及减价平粜不啻数千斛楮币五万緍置局市药所得子钱修药剂以济贫病之人不取其值有戚属不能自赡出赀俾饭鬻逐利因是丰足者数十家思敬繇广福提举陞广福监大监孙十二桢椿楫森植朴材杞桂其十苏同字仲元名木旁区凖史迁称赵谈为赵同例也其十一曰栗其十二曰桐楫潹仲元俱仕中朝朴嗜文学别立在长芦镇曽孙志学志道鹤童志学仕为长史大监兄弟将刻石府君之墓仲元求予文文之予谓府君积善乐施获报于天身存而富身殁而贵流庆衍迤未艾也福善之理岂不昭昭也哉乃序其事而系以铭诗诗曰
　　顺徳之苏徙自忻代爰逮亚中浸浸丰太恻彼空窭犹已寒饥衣食所羸弃捐如遗施不责报实谓隂徳天酢其献如稼必穑锡命宠光贲于九泉世冑绳绳霄翮聨翩富贵在天维以福善勒名表阡弥久弥显
　　元中子碑
　　元中子黎氏讳立武字以常临江新喻人年二十入太学二十六擢进士第三人大父母父母俱存一时荣之授承事郎签书镇南军节度判官明年奉四亲之官又明年秋贡校文抚州又明年除太学录又明年通判袁州就任转宣教郎明年冬除宗正寺簿明年夏兼庄文府教授召试馆职除秘省校书冬转奉议郎以祖母忧去国明年春除佐著作夏转承议郎秋除著作赴国难趋朝明年春除军器少监国子司业且将大用而国事去矣间道来归备厯艰险自是间居三纪逮事二亲犹二十年北来达官闻誉望覩风采礼之如天人诹访相属或延致或就见焉意度安舒威仪整暇不待交谈人已起敬清言亹亹每至夜分鸡鸣复兴了无倦色少年髙科常懐谦抑笃志嗜学一如未仕处太学时有同舎先达捐介人也数举前修格言相警发特已接物资益维多佐洪府时嵗饥有同僚言杀一牛活万蚁欲籍富户赈贫民驳之曰万蚁固何怜一牛何罪而死众称善噫有徳之言哉官秘省时阅官书爱二郭氏中庸郭游程门新喻谢尚书仕夷陵尝传其学将由谢沂郭以嗣其传故于大学中庸等书间与世所宗尚者异义生平著述积稿如山演绎旧闻敷畅新得有图有赞有讲义诸篇悉锓诸木当路好事者往往取去年六十八微疾端坐而逝越六十嵗在单阏日次星纪月离天街启殡于庄之原祖考瑛迪功郎考士云宣义郎祖妣黄氏妣萧氏娶黄氏敖氏俱封孺人子男三本彊本正本成女四壻胡简徐敖孙男五元衍公衍宗衍师衍祖衍女六伯兄立言国学进士好读易纂诸儒所传成一书澄抚州校文时所贡士也后三十八年始拜座主于清江之客舍一觌容貌心醉神融喟然曰世有斯人欤世有斯人欤廊庙器也福徳身也盖雍容和粹气象彷佛河南程伯子云昔闗西张子卒私諡明诚中子质之程伯子司马公弗可遂止黎之孤暨门人援王文中为比以元中易名伯兄详其事为状传于世诸孤约其文为志纳于圹矣噫孟有贞曜陆有文通河汶而后已然澄亦门人也而弗得与斯议也乃稽状与志防其凢以碑为墓隧铭曰
　　维徳之奇玉色山立师詹凤仪畴麟泣斯焉斯逢斯逢斯丰猗与元中有百世公
　　耿县丞封赠碑
　　髙唐齐邑也幼读孟子时知之令升为州至元间尝过其地在京城识学士阎公髙唐人也越三十一年在金谿识县丞耿君亦髙唐人也君名居简从事广东宣慰司都元帅府考满受勑命初任将仕佐郎临江路知事任从事郎丞金谿钦遇圣朝待臣之厚官七品得封赠及母妻恩纶将下欲树碑二亲墓隧征文于予窃观耿君自为吏入官靡所玷缺仕每称职臣之忠也拳拳焉以追赠其亲为荣子之孝也孝者仁也仁者必惠忠者义也义者必防夫苟忠于国孝于家防于已惠于民则为人之大端具矣予安得不嘉其已往而劝其方来也哉君之父讳润赠某官母李氏赠某称妻刘氏封曰某别书于左
　　故右卫亲军千户武畧岳将军墓碑
　　宣授武畧将军右卫亲军千户讳元镇姓岳氏古修人涉猎书史气浑厚志雄迈处家御众有法父雯自国初仡仡效劳任景献陵三州判官至北京录事而终将军应募从戎戎帅以其父克勤王事俾长百夫从攻江陵防砦矢中股从攻樊城先登矢中颊从攻汉阳西墉从攻鄂州东南隅俱有功又于岳州湖口获数十人俘百余人以献中统以后从征李坛于济南又有功至元五年充右卫总把天朝方有事于南方从攻安庆从攻淮安五河口十二年授忠翊校尉十三年又战于淮安而胜帅府以功上陞忠显江南平军使知其娴习军务令督军器局十五年佩银符陞忠武枢府调往上都率卒供土木役役罢进长千夫二十四年佩金符授武畧将军宿卫十余年年六十八致仕娶李氏男四长蚤逝次信次贞庻子顺女二长适万户之子髙某次适右卫千户郑铨信以敦武校尉百户戍岭北后让职于弟贞贞在岭北屯田军食饶裕还守信安西永清壁迄今二十余年介国子学生姚来言曰贞赖先人绪业从事兵间念吾祖吾父尽瘁报国备着劳绩恐久遂沈泯愿勒文于石庻其不朽敢以为请予谓皇元自开国至于宋亡用兵百有余年以杀获攻战立功者多矣而父被坚执鋭蹈死弗顾名归于主帅而能追念而父蕲其名之存孝子也乃为叙其事迹如右将军之兄弟凡九安镇喜文学朝列大夫江淮茶提举崇镇河间路檄充景州奥鲁镇抚余不仕铭曰
　　天朝用兵虎视龙骧挂名尺籍半化侯王将军忠勇未大显扬勒铭眎后永世用章
　　元赠少中大夫轻车都尉彭城郡刘侯封彭城郡张氏太夫人墓碑
