<!-- { "loadSidebar": true } -->
　　楷，字季则。挺从弟。宣武初，为奉朝请、员外散骑侍郎、广平王怀文学。后为尚书左主客郎中、伏波将军、太子中舍人、左中郎将。孝明时，京兆王继西讨，引为司马。还转后将军、广平太守。孝昌初，加持节散骑常侍、光禄大夫、兼尚书北道行台，转军司。寻为／州刺史，加后将军，为葛荣所破，遇害。赠镇军将军、定州刺史。永熙中，又特赠侍中、骠骑大将军、冀州刺史。
　　◇至殷州请兵仗表
　　窃惟殷州，地实四冲，居当五裂，西通长山，东渐巨野。顷国路康宁，四方有截，仍聚奸宄，桴鼓时鸣。况今天长丧乱，妖灾间起，定州逆虏，趑趣北界，邺下凶烬，蚕噬腹心。两处犬羊，势足并合，城下之战，匪暮斯朝。臣以不武，属此屏捍，实思效力，以弱敌强。析骸煮弩，固此忠节，但基址造创，庶事茫然，升储尺刃，聊自未有。虽欲竭诚，莫知攸济。谨列所须兵仗，请垂矜许。必当虎视一方，遏其侵轶，肃清境内，保全所委。（《魏书·崔辨附传》）
　　◇治河疏
　　臣闻有国有家者，莫不以万姓为心。故矜伤轸于造次，求瘼结于寝兴。黎民阻饥，唐尧致叹；众庶斯馑，帝乙罚己。良以为政与农，实系民命，水旱缘兹以得济，夷险用此而获安。
　　顷东北数州，频年淫雨，长河激浪，洪波汩流，川陆连涛，原隰通望，弥漫不已，泛滥为灾。户无担石之储，家有藜藿之色。华壤膏腴，变为写卤；菽麦禾黍，化作蒲。斯用痛心徘徊，潸然伫立也。昔洪水为害，四载流于夏书；九土既平，攸同纪自虞诰。亮由君之勤恤，臣用劬劳，日昃忘餐，宵分废寝。伏惟皇魏，握图临宇，总契裁极，道敷九有，德被八荒，槐阶棘路，实维英哲，虎门麟阁，实曰贤明，天地函和，日月光曜。自比定冀水潦，无岁不饥，幽瀛川河，频年泛溢。岂是阳九厄会、百六钟期？故以人事而然，非为运极。昔魏国咸写，史起哂之，兹地荒芜，臣实为取，不揆愚瞽，辄敢陈之：
　　计水之凑下，浸润无间，九河通塞，屡有变改，不可一准古法，皆循旧堤。何者？河决瓠子，梁楚几危，宣防既建，水还旧迹。十数年间，户口丰衍。又决屯氏两川，分流东北，数郡之地，仅得支存。及下通灵鸣水田一路，往昔膏腴，十分病九，邑居凋离，坟井毁灭。良由水大渠狭，更不开泻，众流壅塞，曲直乘之所致也。至若量其逶迤，穿凿沟浍，分立堤曷，所在疏通，预决其路，令无停蹙，随其高下，必得地形，土水参功，务从便省。使地有金堤之坚，水有非常之备。钩连相注，多置水口，从河入海，远迩径过，泻其氵舄，泄此陂泽。九月农罢，量彼计功；十月昏正，立匠表度。县遣能工，麾画形势；郡发明使，筹察可否。审地推岸，辨其脉流；树板分崖，练厥从往。别使案检，分部是非；瞰睇川原，明审通塞。当境修治，不劳役远；终春自罢，未须久功。即以高下营田，因于水陆，水种粳稻，陆艺桑麻。必使室有久储，门丰余积。其实上叶御灾之方，亦为中古井田之利。即之近事，有可比伦。江淮之南，地势污下，云雨阴霖，动弥旬月，遥途远运，惟用舟舻，南亩畲，微事耒耜。而众庶未为馑色，黔首罕有饥颜。岂天德不均，致地偏罚。故是地势异图，有兹丰馁。
　　臣既乡居水际，目睹荒残，每思郑、白，屡想王、李。夙宵不寐，言念皇家，愚诚丹款，实希效力，有心萤爝，乞暂施行。使数州士女，无废耕桑之业，圣世洪恩，有赈饥荒之士。邺宰深笑，息自一朝，臣之至诚，申于今日。（《魏书·崔辨附传》：「于时冀定数州，频遭水害，崔楷上疏。」）
　　◎崔纂
　　纂，字叔则。挺族子。景明中为太学博士，转员外散骑侍郎、襄威将军，后为给事中。熙平初，为宁远将军、廷尉正。神龟中，除左中郎将，领尚书三公郎中，以公事免。后为洛阳令。正光中卒。赠司徒左长史。
　　◇奏请更议刘辉事
　　伏见旨募，若获刘辉者，职人赏二阶，白民听出身进一阶，厮役免役，奴婢为良。案：辉无叛逆之罪，赏同反人刘宣明之格。又寻门下处奏：以容妃、慧猛与辉私奸，两情耽惑，令辉挟忿殴主伤胎。虽律无正条，罪合极法，并处入死。其智寿等二家，配敦煌为兵。天慈广被，不即施行，虽恕其命，窃谓未可。
　　夫律令，王者所以治天下，不为喜怒增减，不由亲疏改易。案斗律：祖父母、父母忿怒，以兵刃杀子孙者，五岁刑；殴杀者，四岁刑。若心有爱憎而故杀者，各加一等。虽王姬下降，贵殊常妻，然人妇之孕，不得非子。又依永平四年先朝旧格：诸刑流及死律者，皆首罪判定；后决从者，事必因本，以求支狱。若以辉逃避，便应悬募，未有舍其首罪，而成其末愆。流死参差，或时未允。门下中禁大臣，职在敷奏。昔邴吉为相，不存斗毙，而问牛喘，岂不以司别故也。案：容妃等罪止于奸私，若擒之秽席，众证分明，即律科处，不越杖刑坐。何得同宫掖之罪、齐奚官之律？案：智寿口诉，妹适司士曹参军罗显贵，已生二女于其夫，则他家之母。《礼》云：「妇人不二夫。」犹曰不二天。若私失度，罪在于夫，衅非兄弟。昔魏晋未除五族之刑，有免子戳母之坐。何曾诤之，谓在室之女，从父母之刑；已醮之妇，从夫家之刑。斯乃不刊之令轨，古今之通议。律许周亲相隐之谓凡罪，况奸私之丑，岂得以同气相证？论型过其所犯，语情又乖律宪。案律：奸罪无相缘之坐，不可借辉之忿，加兄弟之刑。夫刑人于市，与众弃之；爵人于朝，与众共之。明不私于天下，无欺于耳目。何得以非正型书，施行四海。刑名一失，驷马不追。既有诏旨，依即行下。非律之案，理宜更请。（《魏书·刑罚志》：「神龟中，兰陵公主驸马刘辉坐与河阴县民张智寿妹容妃、陈庆和妹慧猛奸乱，殴主伤胎，辉惧罪逃亡。门下处奏：容妃、慧猛各入死刑，智寿、庆和，并以知情不加防限，处以流坐。诏容妃、慧猛恕死，髡鞭付宫。余如奏。尚书三公郎中崔纂执云云。」又见《通典》一百六十七。）
　　◇狱成许家人陈诉议
　　律文：狱已成及决竟，经所绾而疑有奸欺，不直于法，及诉冤枉者，得摄讯覆治之。检使处罪者，虽已案成，御史风弹以痛诬伏。或栲不承引，依证而科；或有私嫌，强逼成罪。家人诉枉，辞案相背，型宪不轻，理须讯鞠。既为公正，岂疑于私。如谓窥不测之泽，抑绝讼端，则枉滞之徒，终无申理。若从其案成，便乖覆治之律。然未判经赦，及覆治理状，真伪未分；承前以来，如此例皆得复职。愚谓经奏遇赦，及已覆治，得为狱成。（《魏书·刑罚志》：「延昌三年六月，兼廷尉卿元志监王靖等上言，狱成不容家人陈诉。大理正崔纂、评杨机丞申休、律博士刘安元等议。」）
　　◇刘景军九岁且赦后不合死坐议
　　景军云能变为蛇雉。此乃傍人之言。虽杀军为无理，恐赦军复惑众。是以依违，不敢专执。当今不讳之朝，不应行无罪之戮。景军九岁小儿，口尚乳臭，举动云为，并不关已，月光之称，不出其口，皆奸吏无端，横生粉墨。所谓为之者巧，杀之者能。若以妖言惑众，据律应死。然更不破阙惑众，赦令之后，方显其囗，律令之外，更求其罪。赦律何以取信于天下，天下焉得不疑于赦律乎？《书》曰：「与杀无辜，宁失有罪。」又案法例律：八十已上，八岁已下，杀伤论坐者上请。议者谓悼耄之罪，不用此律。愚以老智如尚父，少惠如甘罗，此非常之士，可如其议。景军愚小，自依凡律。（《魏书·刑罚志》：「熙平中，廷尉卿裴延俊上言：月光童子刘景军妖言惑众，事在赦后，合死坐。正崔纂以为。」）
　　◇无谈子论
　　（《魏书·崔挺附传》：「挺族子纂，不为时知，乃著《无谈子论》，文佚。」）
　　◎后主
　　后主讳纬，字仁纲。武成帝长子。河清四年四月即位，改元三：天统、武平、隆化。在位十三年。为周所擒，封温国公。明年赐死。
　　◇蠲杂户诏（天统三年九月）
　　诸寺署所绾杂保户姓高者，天保之初，虽有优敕权假力用未免者，今可悉蠲杂户，任属郡县，一准平人。（《北齐书·后主纪》）

卷四十一
◎封轨
　　轨，字广度。渤海人。太和中为著作佐郎，迁尚书仪曹郎中，兼员外散骑常侍。宣武帝初转考功郎中，除本郡中正。除国子学士、行东郡太守。迁前军将军，行夏州事。转太子仆射，迁廷尉少卿，加征虏将军。卒赠右将军、济州刺史。
　　◇明堂辟雍议
　　明堂者，布政之宫，在国之阳，所以严父配天，听朔设教。其经构之式，盖已尚矣。故《周官·匠人职》云：「夏后氏世室，殷人重屋，周人明堂。五室九阶，四户八窗。」郑玄曰：「或举宗庙，或举王寝，或举明堂，互之以见同制。」然则三代明堂，其制一也。案：周与夏殷，损益不同。至于明堂，因而弗革。明五室之义，得天数矣。是以郑玄又曰：「五室者象五行也。」然则九阶者法九土，四户者达四时，八窗者通八风，诚不易之大范，有国之恒式。若其上圆下方，以则天地；通水环宫，以节观者；茅盖白盛，为之质饰；赤缀白缀，为之户牖。皆典籍所具载，制度之明义也。在秦之世，焚灭五典，毁黜三代，变更先圣，不依旧宪。故吕氏《月令》，见九室之义；大戴之《礼》，著十二堂之论。汉承秦法，亦未能改，东西二京，俱为九室。是以《黄图》《白虎通》、蔡邕、应劭等咸称九室以象九州，十二堂以象十二辰。夫室以祭天，堂以布政。依天（《北史》作「行」）而祭，故室不过五；依时布政，故堂不逾四。州之与辰，非所可法；九与十二，其用安在？今圣朝欲尊道训民，备礼化物，宜则五室，以为永制。至如庙学之嫌，台沼之杂，袁准之徒已论正矣。遗论具在，不复须载。（《魏书·封懿附传》，又《北史》二十四）
　　◇务德戒
　　◇慎言戒
　　◇远佞戒
　　◇防奸戒（本传云：「轨为四戒，文多不载。」）
　　◎封伟伯
　　伟伯，字君良。轨子。宣武时，除太学博士。孝明时，清河王怿辟为太尉参军。正光末，萧宝夤以为关西行台郎。孝昌中，宝夤建号，以不从逆见杀。永安中，追赠散骑常侍、征虏将军、瀛州剌史。有《封氏本录》六卷。
　　◇清河国臣为君母服议
