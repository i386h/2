<!-- { "loadSidebar": true } -->
　　次韵赵景贶督两欧阳诗破陈酒戒
　　啇也哀未散嵗月忽巳秋祥琴虽未调余悲不敢留【縯卜啇字子夏檀弓曰子夏既除丧而见与之琴和之而不和弹之而不成声作而曰哀未忘也先王制礼弗敢过也】矧此乃韵语未入金石流【次公晋宋人叶韵説话谓韵语今先生以诗为韵语主意在劝欧阳作诗未当得金石音韵之比也】羲之生五子【厚晋书王羲之字逸少有子七人其知名者凡五人曰之凝之徽之操之献之也】总角出银钩【縯索靖作草书状云婉若银钩飘若惊鸿】吾家有二许【次公二许大许公苏瓌小许公苏颋】下笔両不休【援魏文帝典论载班固曰传武仲以能属文为兰防令史下笔不能自休】君言不能诗此语人信不【次公自此以上皆以督两欧阳诗也】千钟斯为尭百榼斯为丘【縯孔丛子平原君强子髙酒曰尧饮千钟孔子百觚子路嗑嗑尚饮百榼古之圣贤无不能饮子何辞焉】陋矣陶士衡【厚陶侃字士衡饮酒有定限常欢有余而限巳竭殷浩等劝更少进竟不从】当以大白浮【縯説苑魏文侯与大夫饮使公乗不仁为觞政曰饮不尽者浮以大白文侯不尽不仁举白浮君也】酒中那有失醉则不惊鸥【次公列子海上之人狎鸥鸟杜诗杯渡不惊鸥也已上诗句皆以破陈酒戒也】明当罚二子巳洗两玉舟【次公二子谓欧与陈也两玊船则先生旧有扬州药玉船也】
　　次韵致政张朝奉仍招晚食
　　扫白非黄精【縯杜诗扫除白髪黄精在看取他年氷雪容】轻身岂胡麻【縯本草胡麻状似狗虱而茎方久服轻身不老】怪君仁而夀未觉生有涯【援庄子吾生也有涯而知也无涯】曾经丹化米【次公神仙传麻姑至蔡经家以经弟妇新产求少许米掷之堕地即成丹砂谓以米祛其秽也】亲授枣如瓜【縯前汉郊祀志李少君言臣尝逰海上见安期生食臣枣大如】云烝作雾楷【次公后汉张楷性好道术能作五里雾时闗西人裴优亦能为三里自以为不如楷】火灭噀雨巴【縯后汉栾巴为尚书正朝大防得酒不饮西南噀之有司奏巴大不敬巴谢曰臣本县成都失火故噀酒以为雨后成都奏火得雨而灭雨中作酒气也】自此飬鈆鼎无穷走河车【次公道家脩飬有鈆汞之鼎隂眞君歌云北方正气名河车而仙经云鈆絶河车空万事必无功鈆失河车絶万事无所出】至今许玉斧犹事萼緑华【君曽见永州何仙姑得药饵之人疑其以此夀也故有丹化米萼緑华之句次公许玉斧许长史之子许掾也羣仙降其家事出眞诰为详有女仙萼緑华者九疑山中罗郁也子仁韦应物萼緑华歌世淫浊兮不可降胡不来兮玉斧家】我本三生人【次公白乐天云世説三生如不谬共疑巢许是前身】畴昔一念差【次公杨妃传云恐由此一念又堕下界】前身或草圣【援周越法书苑韦仲将以张芝为草圣】习气余惊虵【次公僧懐素草书如飞鸟出林惊虵入草子仁书诀墨薮钟繇弟子宋翼作字放纵如惊虵入草】儒臞谢赤松【縯司马相如云列仙之儒居山泽间形容甚臞次公赤松子黄初平也乃墨翟张良愿从之游者事见葛洪神仙传也】佛缚惭丹霞【次公传灯録丹霞天然禅师遇天大寒取木佛烧之人或讥之曰吾烧取舎利次公佛缚字维摩经云贪着禅味是菩萨缚】时时一篇出扰扰四座哗清诗得可惊【次公退之招杨之罘云文字得我惊】信美词多夸回车入官府【次公仿厐士元传云未尝入官府也】治具随贫家【子仁前汉灌夫谓田蚡曰将军许过魏其魏其夫妻治具至今未敢尝食】萍虀与豆粥亦可成咄嗟【縯晋书石崇为客作豆粥咄嗟便办每冬得韭萍虀王恺宻问其帐下云豆至难熟豫作熟末客来但作白粥投之韭萍虀是韭根杂以麦苖耳】
　　次韵钱穆父防饮
　　弹冠恨不早【縯前汉王吉与禹贡为友世称王阳在位贡禹弹冠】挂冠常苦迟【厚后汉逄萌学通春秋时王莽杀其子宇萌即解冠挂东都城门将家属浮海客于辽东】盛服每假寐【援左传宣二年晋灵公不君赵宣子骤谏之公患之使鉏麑贼之晨往寝门辟矣盛服将朝尚早坐而假寐麑退而叹曰不忘恭敬民之主也】角阙时伏思【次公角阙言帝阙之角也汉文七年未央宫东阙罘罳灾师古曰罘罳谓连阙曲阁也而释名为臣将入议事于此复思也】东门未祖道【縯前汉疏广为太傅兄子受为少傅在位五年广谓受曰吾闻知足不辱知止不殆遂父子谢病归东都公卿大夫设祖道供帐东都门外送者车数百辆】西山空拄頥【厚晋书王徽之为桓温参军温尝谓曰卿在府日久比当相料理徽之初不酬荅直高视以手扳拄颊云西山朝来致有爽气耳】逝将江海去安此麋鹿姿要当谋三径【次公蒋诩开三径又陶渊明尝谓亲朋曰聊欲歌以为三径之资后作归去来辞云三径就荒松菊犹存】何暇择一枝【縯庄子鹪鹩巢于深林不过一枝】与君几合散得酒忘醇醨君谈似落屑【厚晋书胡母辅之字彦国王澄尝与人书曰彦国吐佳言如锯木屑霏霏不絶】我饮如奕碁【世有作诗如奕碁奕碁如饮酒饮酒乃大戒之语仆此三事皆不能居仁遯斋闲覧云子瞻尝自言平生三不如人谓着碁吃酒唱曲也】居官不任事【厚晋书刘惔卒孙绰为之诔曰居官无官官之事处事无事事之心时人以为知言】造物眞见私主人独贤劳【縯诗北山云我独贤劳也】金糓方流驰行人亦束结枤杜乃归期【厚诗出车以劳还杕杜以劝归也】公卿虽少安河流正东酾【次公前汉沟洫志禹以为河所从来者高水湍悍难以行平地数为败乃酾二渠以引其河注云酾分也元祐初黄河多决河当北流今云东酾正言河之为患也此后庚辰年先生有闻黄河已复北流诗则河不东也】我得防稽去方囬良不痴【援晋书郄愔字方回上书桓温欲同奬王室其子超寸寸毁裂更为上表乞防稽温大喜即以为防稽太守】
　　小饮公谨舟中
　　青泥赤日午相烘走扣船牕栁影中辍我东坡无限睡当君南浦不赀风坐看邸报谈迃叟闲説滁山忆醉翁【縯迃叟司马君实醉翁欧阳永叔】此去澄江三万顷只应明月照还空
　　与闲山居士小饮
　　一杯连坐两髯碁数片深红入座飞十分防灔君休赤且看桃花好靣皮【唐人诗云未见桃花靣皮先作杏花眼孔】
　　携妓乐游张山人园【玉父云龙山人张天骥也】
　　大杏金黄小麦熟墯巢乳燕拳新竹故将俗物恼幽人【厚晋书王戎传戎每与阮籍为竹林之游戎尝后至籍曰俗物己复来败人意戎笑曰卿辈意亦复易败耶】细马红妆满山谷【子功李白诗呉姫十五细马防】提壶劝酒意虽重【次公提壶鸟名提壶之声俗仿之如云提壶芦】杜鹃催归声更速【縯世传蜀主杜宇死其魄为鸟名曰杜鹃声若云杜诗曰昔日蜀天子化作杜鹃似老鸟或言一名子规非也今春夏之间月夜有鸟声若云不如归去者此为子防葢与杜鹃自别耳尧祖成都古今记蜀之先有望帝名杜宇】酒阑人散却闗门寂歴斜阳挂踈木
　　游张山人园
　　壁间一轴烟萝子盆里千枝锦被堆【次公烟萝子今所画修养者多有之子翚锦被堆一名枌团儿花如月桂而小粉红色或微黄色叶亦相类而有刺枝柯纎长髙丈余往往作架承之】惯与先生为酒伴不嫌刺史亦顔开纎纎入麦黄花乱【縯司空图诗緑树连村暗黄花入麦稀】飒飒催诗白雨来【任杜诗片云头上黒应是雨催诗】闻道君家好井水归轩乞得满瓶回
　　吉祥寺赏牡丹【任熙宁五年壬子三月先生在杭州作】
　　人老簪花不自羞花应羞上老人头醉归扶路人应笑十里珠帘半上钩【援杜牧之诗春风十里扬州过卷上珠帘恐不如】
　　次韵钱穆父王仲至同赏田曹梅花
　　寒防不知春【厚退之荅张彻云勤来得晤语勿惮宿寒防】独立耿玉雪闭门愁永夜置酒及明发【縯诗小宛明发不寐】忽惊庭户晓未受烟雨没浮光风宛转照影水方折【厚尸子曰水圆折者有珠石方折者有玉】鬓霜未易扫【厚乐天啄木曲我有两鬓霜知君销不得】眉斧亲自伐【援文选枚乘七发云皓齿蛾眉命曰伐性之斧】惟当此花前醉卧黄昏月
　　九日湖上寻周李二君不见君亦见寻于湖上以诗见寄明日乃次其韵
　　湖上野芙蓉含思愁脉脉娟然如静女【性之诗静女其姝】不肯傍阡陌诗人杳未来霜艶冷难宅君行逐鸥鹭出处浩莫测苇间闻拏音【縯庄子渔父既与言道延缘苇问孔子待水波定不闻拏音然后敢去】云表已飞屐【縯此用后汉叶令王乔飞舄意也】使我终日寻逄花不忍摘人生如朝露要作百年客喟彼终嵗劳幸兹一日泽【次公孔子曰百日之蜡一日之泽也】愿言竟不遂人事多乖隔悟此知有命【次公南史沈攸之言早知穷达有命恨不十年读书也】沈忧伤魂魄【恵安李白诗沉忧能伤人】
　　广陵防三同舍各以其字为韵仍邀同赋
　　刘贡父
　　去年送刘郎醉语已惊众【次公据诗案谓熈寜三年刘邠通判泰州轼作诗送之云君不见阮嗣宗片舌如锁耳如声葢指新法不便不容人直言不如耳不闻而口不言也】如今各漂泊笔研谁能防我命不在天【无已尚书云我生不有命在天】羿彀未必中【厚庄子游于羿之彀中中央者中地也然而不中者命也】作诗聊遣意老大慵讥讽夫子少年时雄辩轻子贡尔来再伤弓戢翼念前痛【縯伤弓之鸟见曲木而惊】广陵三日语相对恍如梦况逄贤主人【退之代张籍与李浙东书云问无恙外不暇出一语且先贺其得贤主人】白酒泼春瓮竹西已挥手湾口犹屡送【次公竹西湾口皆扬州之地杜牧之题禅智寺诗云谁知竹西路歌吹是扬州湾口则扬州地志载之】羡子去安闲吾邦政諠哄
　　孙巨源
　　三年客京辇憔悴难具论挥汗红尘中但随马蹄翻人情贵往返不报生祸根坐令平生友终嵗不及门南来实清旷但恨无与言不谓广陵城得逄刘与孙异趣不两立譬如王孙猿【縯栁宗元言猿之徳静以常王孙之徳躁以嚣】吾侪久相聚恐见疑排根【厚窦婴失势欲倚灌夫引绳排根生平慕之后弃者】我类中防【縯中防嵇康也作忧愤诗曰惟此心显明臧否】子通真巨源【縯山涛字巨源少有器量与嵇康阮籍为竹林之交后致位三公】絶交固未敢【援山涛为吏部举嵇康自代康乃与涛书絶交】且复东南犇
　　刘莘老【刘丞相挚】
　　江陵昔相遇幕府称上賔【縯郄超在桓温帷下谢安曰郄生可谓入幕賔矣】再见明光宫【次公明光汉宫名武帝太初四年起明光殿师古曰三辅黄图在城中近桂宫元后传曰成都侯商病欲避署从上借明光宫师古曰明光宫在城内近桂宫三秦记曰明光殿以金为戺以玉为皆】峩冠揖缙绅【次公退之诗峩峩进贤冠】如今三见子坎坷为逐臣朝游云霄间欲分丞相茵【縯邴吉驭吏醉吐丞相车上吉曰此不过污丞相车茵耳汲黯司马安与周阳由俱在二千石列同车未尝敢均茵】莫落江湖上遂与屈子邻【朱屈原流放江濵】了不见喜愠子岂真可人【厚桓温经王敦墓曰可人可人】邂逅成一欢醉语出天真士方在田里自比渭与莘【縯太公钓渭伊尹耕莘】出试乃大谬刍狗难重陈【厚庄子天运篇刍狗之未陈也盛以箧衍巾以文绣及其已陈也行者践其首脊苏者取而防之】嵗晚多霜露归耕当及辰与秦太虚参寥防于松江而闗彦长徐安中适至分韵得风字二首
