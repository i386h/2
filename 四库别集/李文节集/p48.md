<!-- { "loadSidebar": true } -->
　　盐政固边计也盐政之通塞边计之虗实也今天下称边计最急盖数十年来谋臣借箸计司持筹曷尝不孜孜边计哉而犹然虗也则盐政之旧未复也愚考　国初置转运提举为鹾司而淮之南北浙之东西长芦河东山东闽粤蜀滇与夫盐井卫龙州司雅州所海北灵州西和漳县皆所谓产盐处也晒有场煎有灶贮有仓课有额行有方当其时岁召商开中入粟实塞下塞下粟无胜价焉则边利也令商自为办而国不闻输将之费士饱马腾扞圉疆固则国利也盖洪永间盐一引所输银八分耳粟二斗五升耳至轻也所司关给无留行商人旦输粟夕受盐券交于左筐盈于右至便也食禄之家禁不得牟商利一切诸给□□之诸私鬻阻乱者论死至严也灶丁给卤地给草荡额盐一引给米一石凖以钱钞复其杂役至厚也有余盐则官自出钞收之下以资灶户上以揽利柄至周也盖　国家鹾政操纵有权调度有法公平正大严密精详商利而民亦利国足而边亦足称美善巳乃常股存积之设也自正统中始也常股七分以为常而存积三分以待塞下之急倍价开中越次放支是居货罔利则非体也乃输之不粟而银也不之塞下而之鹾司也自司农叶淇始也取目前之近利忘久远之大计遂至边储资于内帑商迹绝于塞垣卒然有警仓皇召中类多观望即有至者所入甚寡坐令储蓄外空则非计也乃私窦之开也自弘正间始也或勋戚恩泽或权幸请求皆予以余盐容其夹带而复有各年未尽名曰零盐有掣余积堆名曰所盐一以供权要之报中侵商利亏国课则非法也乃商之困也自守支始也次同贯鱼累同积薪有数十年老死不得给至令兄弟妻子代支者则非便也乃灶丁之困也自总催始也场荡归其并兼盐课为其干没灶丁不过总催家一佣而巳分业荡然丐贷为生欲无逃亡不可得也乃额盐之滞也自课重始也彼一引所输银至七钱五分重矣而且有配支有卖窝有科罚有劝借费贷不赀是以盐价涌贵而人竞趋私盐欲正课无滞不可得也乃私盐之行也自不行钞法始也钞法废则县官何术以收余盐余盐积而无所售则灶丁困乃曰挟余盐者绞货私盐者绞将能行乎行之而必即灶丁枵腹以毙不然即为变行之而不必欲余盐之利不为奸人橐中装不可得也今江淮间盐徒高樯大舶千百为聚行则乌飞止则狼踞辄杀伤官兵近方见告矣以今四方纲维不弛徼察有加焉犹尚如是有如一方有警如此曹者乘变而横击其何以弭之故盐政之不修愚恐其患不独边计且移之社稷也嗟乎利弊之悬洞若观火　祖宗之法顜若画一藉令在事者深考而善提衡之何有于区区盐政哉愚谨考其始末详其变迁以俟司国计者镜焉 

　　○乐律考 

　　夫审音之难也不难于声而难于律故古人欲合声必先吹律未有律乖而声能诸者也夫律始于淳古苇龠女娲笙簧至黄帝命伶伦取嶰谷之竹断两节长三寸九分而吹之以为黄钟之宫制十二筩以听鳯鸣辨雌雄为律吕太史公所谓闻声而知胜负之数班志所谓气合而知生风之繇盖古人制律以气听之听听而得之术甚径而数独精法似疏而用顾密感天地通神明岂偶然哉自乐籍煨烬律轶不传人各以所闻见为守家伦户夔自以为禀式轩黄合制嶰谷纷然莫能相一其称律则有候气律有乐律有笛律有准律此律之不同也其称律长短则班志黄钟律长九寸太簇八寸林钟六寸京房司马彪郑玄蔡邕杜夔荀勉诸家皆然而何承天谓太簇八寸二厘林钟六十一厘惟黄钟无加损刘焯谓太簇八寸一分四厘惟黄钟林钟无加损此长短之不同也其称律管周径则郑玄谓围皆九分径皆三分隋志引班固黄钟围九分林钟围六分太簇围八分而牛弘等黄钟之管俱经三分长九寸此周径之不同也其称律吕相生则京房有得位生五子失位生三子不失不得生四子之说马融郑玄蔡邕有蕤宾上生大吕之说班志有仍下生之说晋志以一上一下为相生之道重上生为吹候之用而所列十二辰之律上下相生秪言两未两酉两亥两丑两卯而不及余六辰蔡季通以上下相生终于仲吕为隔八而用上生下生以求三分损益此相生之不同也乃历代制律则有汉京房之六十律以上生下皆三生二以下生上皆三生四至中吕上生执始执始下生去灭上下相生终于南事焉则有晋张华荀勖之十有二笛应京房之术论者以为暗解焉则有梁武帝所制四器命之曰通而又用笛以写通声除去衡锺设十二鏄钟各依辰位而应其律焉则有隋郑译之七均八十四调焉则有万宝常以水尺为律造乐器为八十四调一百四十四终一千八百声焉则有窦琎用黄钟一官惟击七钟而五钟设而不击谓之哑钟焉则有唐祖孝孙因五音生二变因变征为正征因变官为清宫起黄钟终南吕迭为纲纪焉则有后周王朴虗宫不用调七一律为十二均焉至宋李照胡瑗则以尺生律和岘则以表定尺阮逸则以量求音司马光以尺生律本之胡瑗范镇以律生尺本之房庶其所本各不同而议者以为王朴阮逸之黄钟实当李吙之太簇王朴阮逸之乐编钟编磬合十六虽有四清声而实差黄钟大吕李照之乐编钟编磬各十二虽有黄钟大吕而全缺四清声盖自汉以还而制度之变更仆未易终也大都独非莫知独是莫晓知之者欲教而无从心达者体知而无师所从来久远矣善乎晋志之说曰古人调律出于耳听后世据尺度以为之适足易差夫睿不能通肯綮而争之乎毫分聪不能别雄雌而倚之乎累黍所谓以莛撞钟以蠡测海乌能通其条贯察其音声哉余尝闻龟兹七调与七声符万宝常扣食器杂物品其高下合于丝竹夫声气自然之节度出自造化具在人心不随世而往不缘法而存今　圣天子建极中和兼总条贯即嶰竹重秀伦夔再生审声定律振起咸英韶濩之响千载一时矣余故作乐律考以俟大雅者镜焉 

　　○本朝列卿年表 

　　夫才为世出世亦须才讵云天工不资人亮自古熙隆之代莫不宗匠陶冶而羣才缉熙唐虞以股肱康文武以多士宁诗称济济书曰良哉岂虗也乎裔是而降汉唐宋间三九之位代不乏人虽遭离不同表见或异亦各并时而荣咸济厥世功名垂于竹帛声称浃乎于兹不可贬也我　国家自二祖龙飞虎变禋天类社敉宁我人惟时瓌颖之伦莫不砥砺锋锷顺风而届传于　列圣廸启重光绍天阐绎扬旌设簴以罗俊又振鹭之声充庭鸿渐之党盈阶明世得人于斯为盛六命之班三旌之位类非凡偶近器得厕其间大都宏抱通才郁为时栋而宣力勤虑职思其忧以弘亮洪业赞扬景炎庙堂倚其高谋疆场恃其筹划帷幄资其蹇词举厝禀其成式譬之剑宣其利鉴献其朗是以大畧渊回茂功响效经纬洪纤之度备平章恊和之□洽绥靖黎烝怀保鳏寡之惠浃百工伊凝庶绩咸熙治隆九垓功集一人譬之众目营方而天网自昶四体効力而心膂获又炳炳磷磷良可咏矣亡论近代即济济良哉之朋何以加兹余故直接虞周作　明兴以来列卿年表 

　　○萧曹魏丙相业评 

　　夫相天下者无以有巳而巳何者天下事未有不须人而可以巳济者也有巳则见人之贤而不能推之趾人之美而不能成之与人共事而不能下之夫有巳之心不足以治三□之宅也况天下相乎史之称汉相曰高祖开基萧曹为冠孝宣中兴丙魏有声四子之勋烂焉几与闳夭散宜生等争烈矣间尝览其行事酇侯以剏平阳以守高平以严明博阳以宽大奉灋顺理与民更始与夫日饮醇酒无所请事者不共术而治总领众职甚称上意与夫小事不亲椽史不案者不同辙而趋要各并时而荣咸济厥世难轩轾也予不评评其大者则毋以有巳是巳毋以有巳之心古大臣恊恭和衷师师济济之心也四子即未闻道乃其相汉庶几古大臣用心焉夫其居常有郄至且死独推贤不以忿狷掩厥盛美抑何公也自以不如前人举事无所变更壹遵约束客莫得说子莫得谏抑何明也一以严一以宽乃同心辅政令其主两重之终身不见其郄抑何浃也盖举惟其利于国不必其所善法惟其宜于民不必其所立宽严惟其适于治不必其同而无间此四子所以忘私徇国安主庇人各展吁谋同济天网勋业垂而不灭光藻朗而不渝也向使当推毂而修纤芥之嫌则顜若之令不信于后矣当仰成而持师心之见则宁一之歌不兴于时矣处比肩而操同异之意则中兴之功不闻于世矣夫相犹操舟然前者操而左后者操而右虽有劲柁利楫曾不能涉寻常犹御马然一人筴之使前一人錣之使后虽有良驷坚辕曾不能致里舍何者独任无名自用无功相臣有私心则国家有弃绩也是故夔龙让而虞兴周召欢而周炽种蠡合而越霸廉蔺睦而赵强房杜姚宋熙载于唐家韩范富欧襄理于宋室共济之効所从来矣予故因评汉相并及之以为相天下者鉴焉 

　　○拟曾两生答叔孙通书 

　　生不佞文质无所底足下为天子兴礼乐下尺一征之欲使立下风倍末议意甚盛也惟是私心窃有所不可者强而行乎不能辙背其愚心默而息乎又非孔氏合言尔志之义故敢以书闻生闻礼中之至也乐和之盛也礼乐之起繇中和生也古者帝王既受天命有天下功成事定矣犹然逡巡辞让不敢议制作休息优游渐渍酝酿至于湛恩汪濊洽气旁流北姓宁百昌遂而后礼乐兴焉彼岂怀葸蓄缩妄自菲薄不急一代之观乐因陋就简哉道不可以骤也今大汉诛秦毙项欲巳得于天下矣然而戈未戢弓未橐兵未衅甲未销呻唫未息疮痍未起去中和之世何其远与而遽议礼乐毋乃亟乎夫千羽不与戈弓共列而陈钟磬不与兵甲同簴而悬呻唫之民不足与咏歌疮痍之众不足与舞蹈当斯之际生即与足下悉心毕议穷其器数殚其条贯终不足以宣播中和仪鳯舞兽也昔周自后稷始基静民十八王而武克定之成克康之其时哕哕在冈振振在囿周公乃与成王共定礼乐积德若彼制作若斯之难也孔子曰礼云礼云玉帛云乎哉乐云乐云钟皷云乎哉生虽罢驽亦尝侧闻姬孔之遗风矣且自秦并天下蔑弃圣王礼乐所剏制以吏为师今独秦仪在不可用也生而来秋则必循其所诵习守其所闻知朝必明堂飨必清庙贽必五玉舞必雨阶歌必雍咏必勺尽罢斥一切所谓秦仪者与天下更始足下度能从之乎夫陛下雅不好儒有以儒见者辄嫚骂曰竖儒安足与计议生故儒也来必以儒见足下能得之于陛下乎即不以儒见希人主意与时变化足下能之生又不能足下羞庖人之独割引尸祝以自助独不闻尧之作大章耶一夔而足矣以足下自处岂后于夔自能出独知之虑陏时顺俗度主所能行以当其心安所取生迂愚为也夫不度其时而为躁也倍所闻而徇世诬也世无所需于巳而强出焉鄙也三行之累伤乎礼乐是以惧而不政闻命惟足下幸察 

　　○谕朵颜等卫属夷檄 

