<!-- { "loadSidebar": true } -->
　　女子为女官者，女侍中，后魏元又妻胡氏，齐高岳母山氏，赵彦深母傅氏，南汉卢琼仙女尚书，魏明帝选知书女子为女学士，宋孝武朝韩兰英为女博士。女子为男官者，女将军，晋王廞起兵，顾湥母孔氏年百余，以为军司马，廞复以己女为贞烈将军。唐行营节度许叔异，以卫州女子侯氏，滑州女子唐氏，青州女子王氏，歃血赴义，奏授为果毅。陈女白颈鸦为契舟怀化将军，侍夫数十人。女子执国政者，齐陆太姬。司纶綍者，唐上官婕妤。女子诈为男子而有官位者，石祭酒妻录事、黄崇嘏、薛涛、林妙玉之外，又有朔方兵马使御史大夫孟氏。（《宛委余编》） 
　　女子善将兵者，赵陀同时有保宁洗氏、陈氏，又有冯宝妻洗氏，封石龙夫人，明石砫司土官秦良玉。作贼者，汉交趾女征贰、征侧反，扰岭外六十余城。唐睦州女子陈硕真反，破睦歙二州，明永乐时唐赛儿反。（《鸡窗剩言》） 
　　晋王廞女为正烈将军，朱序母守襄阳，筑夫人城，唐邹保英妻为诚节夫人，王氏女杀贼为奇义夫人，荀瓘女拔围请兵，古立应妻高守城，封狥忠县君，平阳公主起兵，号娘子军。（《啸虹笔记》） 
　　韩氏保宁，民家女也，明玉珍乱蜀，女恐为所掠，乃易男子饰，从征云南，往返七年，人无知者。后遇其叔，一见惊异，乃携归四川，人皆呼曰贞女。（《焦氏笔乘》） 
　　黄善聪，金陵惟清桥人，年十二失母，有姊已适人。父贩线香为活，怜善聪孤幼无依，诡为男子装，携之游庐凤间数年，父亦死。善聪变姓名曰张胜，仍习其业。李英者，亦贩香自金陵来，不知其女也，约为火伴，同寝食者逾年。恒称有疾，不解衣，夜乃溲溺。弘治辛亥正月，与英偕返金陵，年已二十矣。往见其姊，姊言“我初无弟，安得来此？”善聪笑曰：“弟即善聪也，”泣语其故。姊怒且詈之曰：“男女乱群，辱我甚矣！汝虽自明，谁则信之？”拒不纳。善聪不胜愤懑，泣且誓曰：“妹此身苟污，有死而已，须令明白，以表此心。”其邻有隐婆，姊呼验之，果处子，乃相持恸哭，手为易男子装。明日英来，再约同往，则善聪俄为女子矣。英大骇，问知其故，怏怏如有失。归告其母，其母贤之，时英犹未室，即为求婚。善聪不从曰：“妾竟归英，保人无疑乎？”交亲邻里相劝，则涕泣横流，所执益坚，倾都喧传，以为奇事。厂卫闻之，乃助其聘礼，判为夫妇。（同上） 
　　节孝妇宋氏，洪武初坐戍金齿，奉姑偕行，过盘江守渡，题诗邮亭璧上，诉其流离困踣之情。今云南永昌城西，有碑树祠旁，御史黄忠题其碑阴焉，祠则御史阴汝登建。其诗云： 
　　邮亭咫尺堪投宿，手握亲姑憩茆屋。 
　　抱薪就地旋铺摊，支颐相向吞声哭。 
　　傍人问我来何方？俛首哀哀诉衷曲。 
　　妾家祖居金华府，海道曾为上千户。 
　　举艘连粟大都回，金牌敕赐双飞虎。 
　　兄弟晦迹在山林，立志从文不从武。 
　　今朝玉堂宋学士，亦与妾家同一谱， 
　　笄年嫁向衢州城，夫婿好学明诗经。 
　　《离骚》子史遍搜览，志欲出仕苏苍生。 
　　前春郡邑忽交辟，辞亲千里决神京。 
　　丹墀对策中殿举，驰书飞报泥金名。 
　　承恩拜除阆州守，飘然画舸西南行。 
　　到官未几访遗老，要把奸顽尽除扫。 
　　日则升堂治公务，夜则挑灯理文稿。 
　　守廉不使纤尘污，执法致遭僚佐怒。 
　　府推获罪苦相攀，察院来提有谁诉？ 
　　临行囊橐无锱铢，惟有旧日将去书。 
　　城中父老泣相送，道傍闻者咸嗟吁！ 
　　彼时征赃动盈万，妾夫自料无从办。 
　　经旬苦打不成招，暗嘱家人莫送饭。 
　　嗟吁饿死囹圄中，旗头原籍来抄封。 
　　当时指望耀门户，岂期一旦翻成空。 
　　亲邻怜妾贫和洗，敛抄殷勤馈行李。 
　　伶仃三口到京师，奉旨边军戍金齿。 
　　阿弟远送龙江边，临岐抱头哭向天。 
　　姊南弟北两割痛，别后再会知何年？ 
　　开船未远子病倒，求医问卜皆难保。 
　　武昌城外野坡前，白骨谁怜葬青草？ 
　　初然有子相依傍，身安且不忧荡家。 
　　如今子死姑年高，纵到云南有谁望？ 
　　八月葬船渡常德，促装登途惨行色。 
　　空林日暮鹧鸪啼，声声叫道行不得。 
　　上山险如登云梯，百户发放来取齐。 
　　雨晴泥滑把姑手，一步一仆身沾泥。 
　　晚来走向营中宿，神思昏昏倦无力。 
　　五更睡熟起身迟，饭锅未熟旗头逼。 
　　翻思昔日深闺内，远行不出中门外。 
　　融融日影上栏杆，花落庭前鸟声碎。 
　　玉髻斜簪金凤翘，翠云缠鬓蛾眉娇。 
　　绣房新刺双蝴蝶，坐久尚怯春风饶。 
　　岂知一旦夫亡后，万里遐荒要亲走。 
　　半途日暮姑云饥，欲丐奉姑羞举口。 
　　同来一妇天台人，情儇薄似秋空云。 
　　丧夫未经二十日，画眉重嫁盐商君。 
　　血色红裙绣罗袄，终日骑驴涉长道。 
　　稳坐不知行路难，扬鞭笑指青山小。 
　　取欢但感新人心，那忆旧夫恩爱深。 
　　嗟吁风俗日颓败，废尽大义贪黄金。 
　　妾心汪汪淡如水，宁受饥寒不受耻。 
　　几回欲葬江鱼腹，姑存未敢求先死。 
　　前途姑身少康健，辛苦奉姑终不怨。 
　　姑亡妾亦随姑亡，地下何惭见夫面？ 
　　说罢伤心泪如雨，咽咽垂头不成语。 
　　道傍见者为酸心，隔岭猿啼叫何许？（《铁桥志》） 
　　洪武间，敕封滇中武定府土官地法叔妻商胜，为武定府知府。（《通记》） 
　　靖难后，诛僇臣僚妻子，发教坊或配象奴，有一烈妇题诗于衣带间，赴武定桥河而死。或云：“松江谢氏妇，籍没给配象奴，诗曰：‘不忍将身配象奴，手提麦饭祭亡夫；今朝武定桥头死，要使清风满帝都。’”（《列朝诗集》） 
　　正统间，项襄毅公忠，以随驾陷于边陲，因善一胡妇，妇曰：“君欲归乎？”公曰：“固所愿也。”妇曰：“吾颇习途径，与君俱往。”随戒糇粮，同公潜行，行且强半，妇曰：“此去边关，尚须四日程，度所赍粮，不足供两人；且俱入关，必多盘诘，往则偕毙耳。前途游骑渐少，达彼甚易，请从此别。”遂以粮授公，竟自刎死。公急救不及，忍痛独行，甫抵关，枵腹已一日矣，乃祀妇于家庙。（《遗愁集》） 
　　夜梅者，僰人妇也。正统初，本邦犯境，至顺宁郡，男女与敌，皆北。夜梅手持尺剑，杀其百十余骑而归。（《名胜志》） 
　　归安女倪氏，许聘陈敏八，敏八从军不返，误以死闻，倪矢志不嫁。越五十载而敏八归，始成婚姻之礼，女年六十一，夫年六十八；两人霜雪盈颠，人号白头花烛，此仅事，亦韵事也。（《湖州府志》） 
　　景东府治东，有邦泰山，土官陶姓，世居其麓。正统间，上知府陶瓒袭职。值麓川叛寇入境，瓒祖母阿曩率所部御贼，斩馘甚多，境土以安，朝廷命进曩为太淑人。（《景东府志胜》） 
　　文绍祖，福州福清县人，有子与柴公行议，亲既问名，柴女忽中风。绍祖欲更之，其妻大怒曰：“我有儿，当使其顺天理，自然久长，悖理伤义，是为速祸。”因劝绍祖仍娶柴女归。次年绍祖子登第，柴女风疾亦痊，生三子皆登第。（《臣鉴录》） 
　　丰城杨女，为李姓妇，谭兵围南昌，小校王某掠归山东，妇曲意事其妻，甚见昵，生一子矣。校家渐落。从军去。妇诡语妻曰：“妾故夫大家，先世遗厚赀，曾以金珠数斛，潜瘗密室。今夫死妾掳，栋宇皆尽，使得发埋赀至此，何患不富乎？但非妾亲行不可！此呱呱，何堪久掷？”妻大笑曰：“若子吾自抚之。”乃释笄薙辫，靴袴腰刀，从两健儿跃马而南，渡章江，去家数十里，止逆旅，以醇酒醉两健儿，夜起馘之。驰至里，以策挝家门，坐索故夫，夫出匍匐不敢仰视。趋曰：“妾非他，被掠杨氏妇也。”具述易妆巧脱状，县官为给牒奖许，绅士歌诗美之。（《汇书》） 
　　女学士沈氏，名琼莲，字营中，乌程人，世传富民沈万三之后。有廷礼父子皆仕于朝，沈以父兄之素，得通籍掖廷。尝试《守宫论》，其发端云：“甚矣秦之无道也！宫岂必守哉？”孝庙悦，擢居第一，给事禁中，为女学士。弟溥官通判，即就试寄诗者也。今吴兴人呼为女阁老，传其宫体诸诗，时人以为婕妤，花蕊不足多让。（《列朝诗集》） 
　　白母者，山阴葛氏女也，年十六，归白公瑾。公素弱，母为善调节，使读书成所学。成化中，以进士为分宜知县，母与俱往。其明年，公病逾时，而库所贮银，尚数千两；县境有因饥作乱者，聚徒百余人，将劫取之。县无城郭，寇仓卒及门，诸簿丞与其妻孥，俱弃署走匿他所。母独分命家人，力拒其两门，乃始迁公别室，埋其银污池中，着公之服，升堂以候贼。贼至，则阳为好语相劳，出其所私藏钗珥衣服诸物，以与贼，贼谢而去；而不知阴以表识之，用是捕获。（《徐文长集》） 
　　广东按察使唐彬，有女七岁，于衙前手执荔枝。弘治间，嫁山阴进士张景琦，生子元冲，升广东副使，同往，再升按察使，又往，凡三到，后人立三到堂志之。既而孙一坤复任广东按察使，接武是职。（《珊瑚网》） 
　　卢翰妻李氏，名妙惠，有贞操。弘治初，卢会试不第，留京讲学。有同姓名者死，误传至家。会岁饥，父母怜寡，强以聘江西新淦巨商谢能之子启。李自经者再，不得死，迫归谢。谢继母亦扬州人，李恳乞为婢，以全节操。启不得夺，李侍母不离。启先载盐赴江西，母与李继归，舟泊金山，母与李登寺酬愿。李题诗于壁云： 
　　一自当年析凤凰，至今消息两茫茫。 
　　盖棺不作怀金妇，入地还寻折桂郎。 
　　彭泽晓烟归宿梦，潇湘夜雨断愁肠。 
　　新诗写向金山寺，高挂云帆过豫章。 
署其后曰：“扬卢翰妻李氏题。”既而卢举进士，以修实录，差往江西，过扬州，知李已嫁，登金山寺，见所题诗而泣。及至江西，访盐船多舣河下，教隶诵诗，往来盐船间二日。李闻知，唤问诗从何处得？隶告以故。李惊喜曰：“吾夫尚存耶？”密约暮夜，以舟来迓，盖恐明言之，则声扬不雅也。是夜果附舟舁至卢寓馆，为夫妇如初。盖李归谢二年，贞操益励，谢母亦为护持，以遂其志。及是归，卢母亦叹异。（《尧山堂外纪》） 
