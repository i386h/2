<!-- { "loadSidebar": true } -->
　　话说高虎乘雍巫统兵出城，遂伏壮士于城楼，使人请竖刁议事。竖刁不疑，昂然而来。高虎置酒楼中相待，三杯之后，高虎开言：“今宋公纠合诸侯，起大兵送太子到此，何以御之？”
　　竖刁曰：“已有易牙统兵出郊迎敌矣。”
　　虎曰：“众寡不敌，奈何！老夫欲借重吾子，以救齐难。”
　　竖刁曰：“刁何能为，如老大夫有差遣，惟命是听！”
　　虎曰：“欲借子之头，以谢罪于宋耳！”
　　刁愕然遽起。
　　虎顾左右喝曰：“还不下手？”壁间壮士突出，执竖刁斩之。
　　虎遂大开城门，使人传呼曰：“世子已至城外，愿往迎者随我！”国人素恶雍巫、竖刁之为人，因此不附无亏；见高虎出迎世子，无不攘臂乐从，随行者何止千人。
　　
　　
　　
　　
　　国懿仲入朝，直叩宫门，求见无亏，奏言：“人心思戴世子，相率奉迎，老臣不能阻当，主公宜速为避难之计。”
　　无亏问：“雍巫、竖刁安在？”
　　懿仲曰：“雍巫胜败未知。竖刁已为国人所杀矣。”
　　无亏大怒曰：“国人杀竖刁，汝安得不知？”顾左右欲执懿仲，懿仲奔出朝门。
　　无亏带领内侍数十人，乘一小车，愤然仗剑出宫，下令欲发丁壮授甲，亲往御敌。内侍辈东唤西呼，国中无一人肯应，反叫出许多冤家出来。正是：
　　
　　“恩德终须报，冤仇撒不开。
　　从前作过事，没兴一齐来。“
　　
　　
　　
　　这些冤家，无非是高氏、国氏、管氏、鲍氏、宁氏、陈氏、晏氏、东郭氏、南郭氏、北郭氏、公孙氏、闾邱氏众官员子姓。当初只为不附无亏，被雍巫、竖刁杀害的，其家属人人含怨，个个衔冤，今日闻宋君送太子入国，雍巫统兵拒战，论起私心，巴不得雍巫兵败，又怕宋国兵到，别有一番杀戮之惨，大家怀著鬼胎。及闻高老相国杀了竖刁，往迎太子，无不喜欢，都道：“今日天眼方开！”齐带器械防身，到东门打探太子来信，恰好撞见无亏乘车而至。
　　仇人相见，分外眼睁，一人为首，众人相助，各各挺著器械，将无亏围住。内侍喝道：“主公在此，诸人不得无礼。”
　　众人道：“那里是我主公。”便将内侍乱砍，无亏抵挡不住，急忙下车逃走，亦被众人所杀。东门鼎沸，却得国懿仲来抚慰一番，众人方才分散。懿仲将无亏尸首抬至别馆殡殓，一面差人飞报高虎。
　　
　　
　　
　　
　　再说雍巫正屯兵东关，与宋相持，忽然军中夜乱，传说：“无亏、竖刁俱死，高虎相国率领国人，迎接太子昭为君，吾等不可助逆。”雍巫知军心已变，心如芒刺，急引心腹数人，连夜逃奔鲁国去讫。
　　天明，高虎已到，安抚雍巫所领之众，直至郊外，迎接世子昭，与宋、卫、曹、邾四国请和，四国退兵。高虎奉世子昭行至临淄城外，暂停公馆，使人报国懿仲整备法驾，同百官出迎。
　　却说公子元、公子潘闻知其事，约会公子商人，一同出郭奉迎新君。公子商人咈然曰：“我等在国奔丧，昭不与哭泣之位，今乃借宋兵威，以少凌长，强夺齐国，于理不顺；闻诸侯之兵已退，我等不如各率家甲，声言为无亏报仇，逐杀子昭。吾等三人中，凭大臣公议一人为君，也免得受宋国箝制，灭了先公盟主的志气。”
　　公子元曰：“若然，当奉宫中之令而行，庶为有名。”乃入宫禀知长卫姬。
　　长卫姬泣曰：“汝能为无亏报仇，我死无恨矣。”即命纠集无亏旧日一班左右人众，合著三位公子之党，同拒世子。竖刁手下亦有心腹，欲为其主报仇，也来相助，分头据住临淄城各门。国懿仲畏四家人众，将府门紧闭，不敢出头了。
　　高虎谓世子昭曰：“无亏、竖刁虽死，余党尚存，况有三公子为主，闭门不纳，若欲求入，必须交战；倘战而不胜，前功尽弃，不如仍走宋国求救为上。”
　　世子昭曰：“但凭国老主张。”
　　高虎乃奉世子昭复奔宋国。
　　
　　
　　
　　
　　宋襄公才班师及境，见世子昭来到，大惊，问其来意，高虎一一告诉明白。
　　襄公曰：“此寡人班师太早之故也。世子放心，有寡人在，何愁不入临淄哉！”
　　即时命大将公孙固增添车马。先前有卫、曹、邾三国同事，止用二百乘，今日独自出车，加至四百乘。公子荡为先锋，华御事为合后，亲将中军，护送世子，重离宋境，再入齐郊。时有高虎前驱，把关将吏，望见是高相国，即时开门延入，直逼临淄下寨。
　　宋襄公见国门紧闭，吩咐三军准备攻城器具。城内公子商人谓公子元、公子潘曰：“宋若攻城，必然惊动百姓，我等率四家之众，乘其安息未定，合力攻之，幸而胜固善，不幸而败，权且各图避难，再作区处，强如死守于此，万一诸侯之师毕集，如之奈何？”元、潘以为然。
　　乃于是日，夜开城门，各引军出来劫宋寨，不知虚实，单劫了先锋公子荡的前营。荡措手不及，弃寨而奔。中军大将公孙固闻前寨有失，急引大军来救。后军华御事同齐国老大夫高虎，亦各率部下接应，两下混战，直至天明。四家党羽虽众，各为其主，人心不齐，怎当得宋国大兵。
　　当下混战了一夜，四家人众，被宋兵杀得七零八落。公子元恐世子昭入国，不免于祸，乘乱引心腹数人，逃奔卫国避难去讫。公子潘、公子商人收拾败兵入城，宋兵紧随其后，不能闭门，崔夭为世子昭御车，长驱直入。
　　上卿国懿仲闻四家兵散，世子已进城，乃聚集百官，同高虎拥立世子昭即位，即以本年为元年，是为孝公。孝公嗣位，论功行赏，进崔夭为大夫。大出金帛，厚犒宋军。
　　襄公留齐境五日，方才回宋。
　　时鲁僖公起大兵来救无亏，闻孝公已立，中道而返。自此鲁、齐有隙，不在话下。
　　
　　
　　
　　
　　再说公子潘与公子商人计议，将出兵拒敌之事，都推在公子元身上。国、高二国老，明知四家同谋，欲孝公释怨修好，单治首乱雍巫、竖刁二人之罪，尽诛其党，余人俱赦不问。
　　是秋八月，葬桓公于牛首堈之上，连起三大坟。以晏蛾儿附葬于旁，另起一小坟。又为无亏、公子元之故，将长卫姬、少卫姬两宫内侍宫人，悉令从葬，死者数百人。
　　后至晋永嘉末年，天下大乱，有村人发桓公冢，冢前有水银池，寒气触鼻，人不敢入，经数日，其气渐消，乃牵猛犬入冢中，得金蚕数十斛，珠襦玉匣，缯彩军器，不可胜数，冢中骸骨狼藉，皆殉葬之人也。足知孝公当日葬父之厚矣。亦何益哉！髯仙有诗云：
　　
　　疑冢三堆峻似山，金蚕玉匣出人间。
　　从来厚蓄多遭发，薄葬须知不是悭。
　　
　　
　　
　　
　　话分两头。却说宋襄公自败了齐兵，纳世子昭为君，自以为不世奇功，便想号召诸侯，代齐桓公为盟主。又恐大国难致，先约滕、曹、邾、鄫小国，为盟于曹国之南。曹、邾二君到后，滕子婴齐方至，宋襄公不许婴齐与盟，拘之一室。鄫君惧宋之威，亦来赴会，已逾期二日矣。
　　宋襄公问于群臣曰：“寡人甫倡盟好，鄫小国，辄敢怠慢，后期二日，不重惩之，何以立威？”
　　大夫公子荡进曰：“向者齐桓公南征北讨，独未服东夷之众。君欲威中国，必先服东夷；欲服东夷，必用鄫子。”
　　襄公曰：“用之何如？”
　　公子荡曰：“睢水之次，有神能致风雨，东夷皆立社祠之，四时不缺。君诚用鄫子为牺牲，以祭睢神，不惟神将降福，使东夷闻之，皆谓君能生杀诸侯，谁不耸惧来服？然后借东夷，之力，以征诸侯，伯业成矣。”
　　上卿公子目夷谏曰：“不可，不可。古者小事不用大牲，重物命也，况于人乎？夫祭祀，以为人祈福也。杀人以祈人福，神必不飨。且国有常祀，宗伯所掌。睢水河神不过妖鬼耳！夷俗所祀，君亦祀之，未见君之胜于夷也，而谁肯服之？齐桓公主盟四十年，存亡继绝，岁有德施于天下。今君才一举盟会，而遂戮诸侯以媚妖神。臣见诸侯之惧而叛我，未见其服也。”
　　公子荡曰：“子鱼之言谬矣。君之图伯与齐异，齐桓公制国二十余年，然后主盟；君能待乎？夫缓则用德，急则用威。迟速之序，不可不察也！不同夷，夷将疑我；不惧诸侯，诸侯将玩我。内玩而外疑，何以成伯？昔武王斩纣头，悬之太白旗，以得天下，此诸侯之行于天子者也。而何有于小国之君？君必用之！”
　　襄公本心急于欲得诸侯，遂不听目夷之言。使邾文公执鄫子杀而烹之。以祭睢水之神，遣人召东夷君长，俱来睢水会祀。东夷素不习宋公之政，莫有至者，滕子婴齐大惊，使人以重赂求释，乃解婴齐之囚。
　　曹大夫僖负羁谓曹共公襄曰：“宋躁而虐，事必无成，不如归也。”共公辞归，遂不具地主之礼。
　　襄公怒，使人责之曰：“古者国君相见，有脯资饩牢，以修宾主之好。寡君逗留于君之境上，非一日矣，三军之众，尚未知主人之所属。愿君图之。”
　　僖负羁对曰：“夫授馆致饩，朝聘之常礼也。今君以公事涉于南鄙，寡人亟于奔命，未及他图。今君责以主人之礼，寡君愧甚，惟君恕之。”曹共公遂归。
　　襄公大怒，传令移兵伐曹。公子目夷又谏曰：“昔齐桓公会盟之迹，遍于列国。厚往薄来，不责其施，不诛其不及，所以宽人之力，而恤人之情也。曹之缺礼，于君无损，何必用兵？”
　　襄公不听。使公子荡将兵车三百乘，伐曹围其城。僖负羁随方设备，与公子荡相持三月，荡不能取胜。
　　是时，郑文公首先朝楚，约鲁、齐、陈、蔡四国之君，与楚成王为盟于齐境。
　　宋襄公闻之大惊。一来恐齐、鲁两国之中，或有倡伯者，宋不能与争；二来又恐公子荡攻曹失利，挫了锐气，贻笑于诸侯。乃召荡归，曹共公亦恐宋师再至，遣人至宋谢罪。自此宋、曹相睦如初。
　　
　　
　　
　　
　　再说宋襄公一心求伯。见小国诸侯纷纷不服，大国反远与楚盟，心中愤急，与公子荡商议。公子荡进曰：“当今大国。无过齐、楚，齐虽伯主之后，然纷争方定，国势未张；楚僭王号，乍通中国，诸侯所畏。君诚不惜卑词厚币，以求诸侯于楚，楚必许之。借楚力以聚诸侯，复借诸侯以压楚，此一时权宜之计也。”
　　公子目夷又谏曰：“楚有诸侯，安肯与我；我求诸侯于楚，楚安肯下我。恐争端从此开矣。”
　　襄公不以为然，即命公子荡以厚赂如楚，求见楚成王。成王问其来意，许以明年之春，相会于鹿上之地。公子荡归报襄公，襄公曰：“鹿上，齐地，不可不闻之齐侯。”复遣公子荡如齐修聘，述楚王期会之事，齐孝公亦许之。时宋襄公之十一年，乃周襄王之十二年也。
