<!-- { "loadSidebar": true } -->
　　曲陆店在州城南五十里以载籍考之二字悉有其义公羊传曰河曲流河千里一曲一直钩盘河郭璞以为水曲如钩流盘桓也夫水号钩盘则地称曲陆矣尔雅髙平曰陆此最古名史记陆贾传索隐注曰齐宣公友子逹食采于陆乡号曰陆侯贾其孙也唐书世系表陆氏出自妫姓田完裔齐宣王少子通封于平原般县陆乡即陆终故地因以氏焉是平原般县有陆乡般即古钩盘矣晋书陆机为平原内史集中有谢平原内史表又陆云为清河内史平原清河连竟云撰祖考颂序云云之世族承黄虞之苗裔袭灵根之遗芳在周之衰有妫育姜而贞龟发鸣鳯之兆周史表观国之繇故能光字营丘奄有东海矣




　　古欢堂集巻四十二
　　钦定四库全书
　　古欢堂集巻四十三　　　戸部侍郎田雯撰长河志籍考
　　悳水古有其名矣史记封禅书云昔秦文公出猎获黑龙此其水悳之瑞于是秦更名河曰悳水
　　重丘春秋齐地在故陵县今之悳州清类天文分野书云陵县春秋为重丘齐地也按春秋襄公二十五年秋同盟于重丘杜预范甯竝云重丘齐地史记乐毅传齐湣王败楚相唐昧于重丘索隐曰属平原汉书地理志平原郡重丘县水经云笃马河迳重丘县故城西应劭曰安悳县北五十里有重丘乡故县也义按临齐城亦在此地水经又东北迳临齐城南一语郦氏注文非桑钦语也郦善长注云始东齐未賔大魏筑城以临之故城得其名也桑钦魏人不辨有东齐西魏之事若春秋战国古之齐地则郦生不宜误注明其后魏所筑矣按魏国城在州治东南三十里徒骇河之上流有龙泉寺其故地也
　　醇儒书院在城西门外防典载成化二年封董仲舒为广川伯从祀孔子此书院之所以设矣董子治公羊春秋有弟子数人皆宜陪祀汉书儒林传董生弟子兰陵褚大东平嬴公广川孟但段仲【史记称殷忠】温吕歩舒大至梁相歩舒丞相长史惟嬴公守学不失师法为昭帝谏大夫授东海孟卿鲁眭孟孟坐言灾异诛仲舒言灾异槀未上主父偃候仲舒私见嫉之窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死赦之仲舒遂不敢言灾异按此似非髙弟然验诸眭孟之诛师而不言小子何述使其师年老夀终亦其力也宜并祀之又传称仲舒家徙茂陵子及孙皆以学至大官按董子墓在长安城南旧说门人至此下马谓之下马陵语讹为虾蟇陵盖徙家茂陵于彼土此其故里也
　　论曰公孙布被脱粟谀以嫉称主父偃倒行逆施书从窃奏使王佐之才感士不遇揆之圣门性与天道是所罕言亿则屡中谓之不幸观夫夏侯囚执李寻放流董生且不免况其余耶其不至为眭孟京房也非借歩舒之大愚乎董子自是歌咏明哲通逹天人余以为宜竝祠诸弟子为醇儒之俦焉【董顔书院记董顔书院汉董仲舒唐顔真卿合祠也祠州守北海马公明瑞创之时万歴四十三年也初名醇儒书院先丽水公重修之以真卿配焉时我朝顺治十年也悳州为董仲舒故里真卿平原太守故合祀之祠在屯氏河东水浒驿之西然自其创也讵重修之日未五十年自重修以讫今日已四十年矣所存一断碣横陈于路侧龟趺没泥甃中漫漶磨灭莫可辨过其下者犹得识其故处盛衰兴废之感可为欷歔太息也彼老氏之宫梵王之宅非不久且废也而败瓦壊垣规模麤具未有荒烟埜草陈迹茫然如兹之甚者嵗康熈壬申余以棘人偶至其地见长河一线帆影垂空枣菜栁花夕阳在树凴吊久之谋所以复之而民居鳞次旧基敓半不可与争因购吕氏止园之后屋葺治丹雘置两主于上爼豆无阙亦先公意也】
　　读书台者昔人于学宫东庑下掘地得石曰董子读书台按董子广川人悳州者唐元和十年所徙之长河县汉信都国之广川县也夫汉县之所谓广川者大矣有城郭焉有郊坰焉百里之内正值其地或即董生下帷处按图考碣适相符契矣
　　论曰读书台者董子下帷之所也原其东望长乐西临广川蓨县错齿于安陵长河同源夫悳水沉碑符于载籍摩碣等于按图繁露常滋非有淮南之感玉杯自在宁谓垣平之诈哉
　　方山在城东十里积土为山髙三四丈冬则宛然雪山又有平原岭上有鹿角闗望逺台夀公庵平原岭古名也其地有鹿角津故以名闗近厌次故县又有厌次津东方朔旧里也方山者疑以东方朔名平原非岭其名岭者积土为山有似于岭本古隄岸犹之方山类山矣今自城南至东土阜皆是也【新志平原岭在州城南百歩许土冈无石今为市里引齐乗云平原岭在悳州东南七十里其上有鹿角闗当时悳州乃今之陵县一綂志载鹿角闗在今临邑县北十五里则此平原岭亦后人取以名之也】
　　厌次城东方大中所居也今废为神头店土人每于夕月初明宵雾防昏之际见雉堞有形旗相望故曰神矣水经云河水自平原安悳鹿角津东北迳厌次河郦氏注云汉安帝永初二年剧贼毕亳等数百乗船寇平原县令刘雄门下小史所辅浮舟追至厌次津与贼合战并为贼擒求代雄亳纵雄于此津水经注又云商河又东北迳富平县故城北阚骃曰厌次本富平矣按汉右将军张安世封富平侯国在陈留别邑嵗入租千余万子延夀上书减户天子以为有譲徙封平原并食一邑户口如故而减半明帝永平五年改曰厌次矣【白石城史记齐悼恵王子雄渠孝文十六年以白石侯为胶东王城在安悳县北二十里又魏国城在州城东徒骇河上】
　　陈公堤在城东南五里宋史天禧三年河决滑州陈尧佐知滑州筑长堤以障水北连长河人呼为陈公堤自北流断絶黄河故道时有淋潦之患明永乐间司空宋礼犹欲开河泄水入旧黄河至海丰大枯河入海是以薛平杀水于唐年陈公筑堤于宋世也
　　行宫在城西衞河东浒明永乐宣悳间车驾往来两京皆驻此至今名为皇殿按悳王之始封也吾学编同姓诸王传曰初封悳州诏改济南王讳见潾英宗第二子封悳王成化三年之国开府济南府正悳十二年薨諡曰庄子祐榕正悳十六年嗣封庄王庶长子祐樬封泰安王庄王庶子祐桪封济宁王当时虽有悳王之目开府济南在府城内而封建之号以州名国若汉悳侯广矣
　　论曰昔宛委开图惟乗四载弇山纪石或御八龙是用天平地成何必上栋下宇况夫屯氏接天潢之派平原分若木之枝彼则开国以名此亦帷宫设宿而丹堦玉壁既异河间之碑紫的绿房殊非恭王之赋矣
　　十二连城在城北十里明建文元年春二月命都督韩观练兵于悳州秋九月大将军李景乗传至悳州合兵五十万进营河间冬十一月庚子李景隆兵溃于白沟河南奔驻悳州二年夏四月李景隆与燕兵战于白沟河败绩奔悳州燕兵攻悳州五月辛未李景隆奔济南燕将陈亨张信入悳州秋七月平安率兵二十万进次单家桥八月盛庸兵至悳州燕将陈旭遁归北地三年春正月盛庸合兵三十万驻悳州三月盛庸与燕兵战于夹河败绩奔悳州
　　论曰昔韩观练兵景隆退走比春秋之夹泜而军若晋楚之背酅而舍白河拟官渡之兵衞水迈见阳之战然田单之守即墨徒有其人赵括之拒长平实违其器虽铁铉骋设伏之兵子澄有欧血之恨终无及矣至今鬼火平林殇魂新市树艺观镞矢之余枯骨表战塲之地望之生李华吊古之思焉【连城城北十二城村墟草木皆甲兵旧鬼磨灭三百载天隂雨湿青燐生当时靖难戎马作旌旗斜卷安陵郭五十万师自南来方山之麓扫秋箨燕云黒压金川门齐黄二子徒纷纷济上犹传铁太守白沟空恨李将军衰栁残阳长河古鸦阵障天不可数荞花豆叶争秋风平芜迸落战塲土】
　　广川楼在城南驿中以江都相得名也悳州之地称广川者本汉晋时信都乐安之名安平长乐之号古治与蓨县聨属晋宋立枣强之都凡言广川者宜在城西楼居城南后人所名然登斯楼者地非风马之讥人有懐蛟之梦清明风节居然繁露之余淇澳南来总是长河之号君子以为犹古也【广川汉国名汉书景帝王夫人生广川恵王越以孝景二年立子缪王齐齐子去听后昭信防言亨姬不道距师之谏杀其父子废徙上庸自杀西京杂记作去疾好聚无赖游猎无度国内冢藏一皆发掘其竒异者百数如魏襄王冢哀王冢魏王子且渠冢袁盎冢晋灵公冢幽王冢栾书冢按古三晋之地赵魏是其国竟班孟坚谓古人以宴安为鸩毒亡徳而富贵谓之不幸惟大雅卓尔不羣河间献王近之矣余谓广川距师父子并戮河间崇儒大小光价向使河间尊毛氏广川亦师董子二王同时顾不并美是以去疾之事不足存录而江都之学足可师表】
　　雁墖【墖在州城防位浮屠三层孤峯竦立明洪武三十年墖与城并建此雁墖之权舆乎墖腹开如屋凿壁纳石镌甲乙科姓氏于其上明洪武刘防谦为始至崇祯癸未科荣尔竒止凡进士六十一人又洪武庚午科张璞郭麟为始至崇祯壬午科宋炳凡举人一百九十六人盖昔人仿唐慈恩寺墖之遗意以志科名之盛也嵗久墖圮余以康熈壬申重修之补石二以列进士姓氏自我】
　　【朝顺治丙戌科李浃至康熈乙丑科孙勷凡十六人举人姓氏自顺治乙酉科李浃至康熈癸酉科李棅凡二十八人工既毕墖复以完遂泄笔为纪曰按西域志云有比丘见双雁飞翔忽一雁投下自陨于是瘗雁建墖故谓之雁墖又长安志云慈恩寺隋无漏寺故地唐髙宗在春宫时为文徳皇后立故名慈恩浮屠六级崇三百尺依西域宰堵波制度至尊游豫秋登报恩浮屠从者献菊花酒称夀若是则雁墖之设于科名何与焉杜甫登慈恩寺墖诗乃伤天寳时事于文章人才之故亦未尝一语及之自唐人及第后有题名于慈恩寺墖者遂为故事州之有雁墖殆以此欤】
　　东璧楼在东郭之东程通判泰别墅也泰程绍次子官建昌通判其后游览者过此有诗所云苦忆东楼上卢家送酒来又幕燕愁相语檐花笑不开是也
　　矩亭在城东三十里土桥之西李孝亷诚明别墅杜亭在西城内墙下卢御史世防尊水园中亭也【壬戌移居尊水园祭南村词曰杏花碎锦甲第空拟金张燕子乌衣风流徒称王谢春来秋去短墙乔木谁家物换星移沧海桑田无恙所以他人入室每兴慨于唐风若夫一枝可栖更寓言于庄叟尊水园者门临眢井圃接荒城径则有三应同蒋诩之筑栁何妨五真似陶潜之栽竹屋纸窗酒痕歴歴青鞋布袜诗思泠泠取杜名亭祀五郎于窔奥命胥钞句见子美于羮墙何殊成都桥边住东屯而收稻不异颍昌村里坐桑下以受风久矣人琴俱亡悲哉墓木已拱为他所有转授于余于是启户登堂焚香设座担书而入老仆操篲频来剪纸以招先生吟魂不逺潭潭华屋解嘲错比扬雄垂垂官梅东阁堪留何逊然而我非詹尹敢话卜居设使君作伯通亦须赁庑昔子山江陵客舍乃宋玉之故庐右丞辋口山庄实延清之旧宅此富儿俗子未许托此数椽而明月清风常若悬其一榻也况闻蔡邕授羣书于王粲谢朓割半氊于江郎传之其人后日述为盛事岂特卢敖化去传市廛之一区田舍归来赋小山之丛桂已哉奠浇白堕祭告紫房斋署曰卢亭仍名杜凡有半弓隙地亟令栽花何少二顷秫田尽堪酿酒南荣北牖驯鹤堦前东柯西枝送鸿天际伶白吾友浊贤清圣堆尘刘项词人垓下大风冲口将书抵塞三间屋愿追问字之班用酒消融万古愁聊效执鞭之慕】
