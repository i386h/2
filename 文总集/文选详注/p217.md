<!-- { "loadSidebar": true } -->
羽檄起边亭，烽火入咸阳。汉书，高祖曰：吾以羽檄征天下兵。史记曰：有寇至则举烽火。风俗通曰：文帝时，匈奴犯塞，候骑至甘泉，烽火通长安。征骑屯广武，分兵救朔方。臣瓒汉书注曰：律说勒兵而住曰屯。班固汉书赞曰：聚天下兵军于广武。又曰：太原郡有广武县。又郦食其曰：楚人闻则分兵救之。又有朔方郡，武帝开。严秋筋竿劲，虏阵精且强。汉书曰：匈奴秋马肥，大会蹛林。周礼曰：弓人为弓，筋也者，所以为深也。竿，箭干也，并公旱切。天子按剑怒，使者遥相望。说苑曰：秦帝按剑而坐。汉书曰：遣使冠盖相望于道。鴈行缘石径，鱼贯度飞梁。汉书曰：公孙戎奴以校尉击匈奴，至右贤王庭，为鴈行，上石山先登。周易曰：贯鱼，以宫人宠，无不利。王弼曰：骈头相次，似贯鱼也。甘泉赋曰：贯倒景而历飞梁。箫鼓流汉思，旌甲被胡霜。疾风冲塞起，沙砾自飘扬。易通卦验曰：大风扬沙。春秋命历序曰：大风飘石。马毛缩如猬，角弓不可张。西京杂记曰：元封二年，大雪深五尺，野鸟兽皆死，牛马蜷缩如猬。韦曜集曰：秋风扬沙尘，寒露沾衣裳，角弓持急弦，鸠鸟化为鹰。时危见臣节，世乱识忠良。老子曰：国家昏乱，有忠臣焉。投躯报明主，身死为国殇。国殇，为国战亡也。楚辞祠国殇曰：身既死兮神以灵，魂魄毅兮为鬼雄。
结客少年场行
曹植结客篇曰：结客少年场，报怨洛北芒。范晔后汉书曰：祭遵尝为部吏所侵，结客报之也。
骢马金络头，锦带佩吴钩。古日出东南行曰：黄金络马头，观者满道傍。礼记曰：居士锦带。吴都赋曰：吴钩越棘也。失意杯酒间，白刃起相雠。桓范世要论曰：觞酌迟速，使用失意。淮南子曰：今有美酒嘉肴，以相宾飨，争盈爵之间，乃反为斗而相伤，三族结怨。追兵一旦至，负剑远行游。追兵，谓捕己也。远行，以避之也。范晔后汉书曰：世祖会追兵至。燕丹太子，听秦王姬人鼓琴。琴声曰：鹿卢之剑，可负而拔。去乡三十载，复得还旧丘。广雅曰：丘，居也。升高临四关，表里望皇州。陆机洛阳记曰：洛阳有四关：东为城皋，南伊阙，北孟津，西函谷。表里，犹内外也。左氏传，子犯曰：表里山河。九涂平若水，双阙似云浮。周礼曰：匠人营国傍三门，国中九经九纬。郑玄曰：经纬，涂也。庄子曰：平者，水停之盛也，其可以为法也。古诗曰：双阙百余尺。史记曰：三神山，黄金白银为宫阙，望之如云。崔骃达旨曰：冠盖云浮。扶宫罗将相，夹道列王侯。汉书曰：宣帝登长平阪，王侯迎者夹道陈也。日中市朝满，车马若川流。周易曰：日中为市，致天下之人，聚天下之货。张协禊饮赋曰：车马胶葛，川流波乱。击锺陈鼎食，方驾自相求。左氏传曰：宋左师每食击锺。闻锺声，公曰：夫子将食。家语曰：子路南游于楚，积粟万锺，列鼎而食。方驾，已见上文。古诗曰：冠带自相索。今我独何为，埳壈怀百忧。嵇康幽愤诗曰：予独何为。楚辞曰：贫士失职而志不平。又曰：惟郁郁之忧独兮，志坎壈而不违。王逸曰：坎壈，不遇貌也。毛诗曰：我生之后，逢此百忧。
文选考异
结客少年场行：茶陵本此下有「五言」二字，以后六首同，是也。袁本全无者非。
注「燕丹太子」：案：「太」字不当有。各本皆衍。陈云燕丹子，书名，是也，载隋志。
注「东为城皋」：何校「城」改「成」，陈同。各本皆伪。
东门行
歌录曰：日出东门行，古辞也。
伤禽恶弦惊，倦客恶离声。战国策，魏加对春申君曰：臣少之时好射，愿以射譬，可乎？春申君曰：可。异日更嬴与魏王处京台之下，更嬴谓魏王曰：臣能虚发而下鸟。魏王曰：然则射可至此乎？更嬴曰：可。有鸿鴈从东方来，更嬴以虚弓发而下之。王曰：射之精可至此乎？更嬴曰：此孽也。王曰：先生何以知之？对曰：其飞徐者，其创痛也；悲鸣者，久失群也。故创未息而惊心未忘，闻弦音引而高飞，故创怯。今临武君常为秦孽，不可为拒秦之将也。离声断客情，宾御皆涕零。涕零心断绝，将去复还诀。诀与决同。一息不相知，何况异乡别。说文曰：息，喘也。遥遥征驾远，杳杳落日晚。左氏传，童谣曰：鸲鹆之巢，远哉遥遥。楚辞曰：日杳杳以西颓。居人掩闺卧，行子夜中饭。野风吹秋木，行子心肠断。食梅常苦酸，衣葛常苦寒。淮南子曰：百梅足以为百人酸。毛诗曰：絺兮绤兮，凄其以风。毛苌曰：凄，寒风也。丝竹徒满坐，忧人不解颜。礼记曰：丝竹，乐之器也。列子曰：列子师老商氏，五年之后，夫子始一解颜而笑也。长歌欲自慰，弥起长恨端。郑玄礼记注曰：弥，益也。
文选考异
注「日出东门行」：案：「日」字不当有，各本皆衍。
注「有鸿鴈从东方来」：案：「鸿」当作「间」。各本皆误。今楚策「间」。「有间」连文，不知者改之。永明十一年策秀才文同误。
注「故创怯」：茶陵本「怯」作「陨」。袁本亦作「怯」。案：今楚策作「陨」。此「怯」当是「抎」字之伪，「抎」、「陨」同字，不知者改之。永明十一年策秀才文同误。陈云下脱「也」字。今楚策有。
行子夜中饭：袁本有校语云善作「饮」。案：所见非也。茶陵本作「饭」，无校语，与此皆不误。凡此等，必详出，以为合并六臣本校语，皆据所见而为之之证。知乎此，始能得善真矣。读者详之。
苦热行
曹植苦热行曰：行游到日南，经历交址乡，苦热但曝霜，越夷水中藏。
赤阪横西阻，火山赫南威。汉书西域传，杜钦曰：又历大头痛、小头痛山，赤土身热之阪，令人身热无色，头痛呕吐。东方朔神异经曰：南荒外有火山焉，长四十里，广四五里，其中皆生木，昼夜火燃，虽暴风雨，火不灭。身热头且痛，鸟堕魂来归。东观汉记：马援谓官属曰：吾在浪泊，仰视乌鸢，跕跕堕水中。楚辞曰：魂兮来归，南方不可以止。雕题、黑齿，得人以祀，其骨为醢。汤泉发云潭，焦烟起石圻。王歆之始兴记曰：云水源泉，涌溜如沸汤，有细赤鱼出游，莫有获之者。焦烟，盖热气也。南越志曰：兴宁县有热水山焉，其下有焦石，歊蒸之热，恒数四丈。楚辞曰：触石碕而衡游。埤苍曰：碕，曲岸。碕与圻同。日月有恒昏，雨露未尝晞。魏都赋曰：穷岫渫云，日月恒翳。曹植感时赋曰：惟淫雨之永降，旷三旬而未晞。毛诗曰：白露未晞。毛苌曰：晞，干也。东观汉记，马援曰：吾在浪泊之时，下潦上雾。丹蛇踰百尺，玄蜂盈十围。外国图曰：杨山，丹蛇居之，去九疑五万里。楚辞曰：赤蚁若象，玄蜂若壶。百尺、十围，言其长大也。含沙射流影，吹蛊痛行晖。干宝搜神记曰：有物处于江水，其名曰蜮，一曰短狐，能含沙射人，所中者头痛发热，剧者至死。毛诗义疏曰：蜮，短狐，一名射影。吹蛊，即飞蛊也。顾野王舆地志曰：江南数郡有畜蛊者，主人行之以杀人，行食饮中，人不觉也。其家绝灭者，则飞游妄走，中之则毙。行晖，行旅之光晖也。鄣气昼熏体，菵露夜沾衣。吴志，华核表曰：苍梧、南海，岁有疠风鄣气。宋永初山川记曰：宁州鄣气菵露，四时不绝。菵，草名，有毒，其上露触之，肉即溃烂。菵音罔。饥猿莫下食，晨禽不敢飞。南越志曰：膋石县有铜涧，泉源沸涌，谓之毒水，飞禽走兽经之者殒。膋音劳。列女传，陶答子妻曰：玄豹雾雨，七日不下食。曹植七哀诗曰：南方有鄣气，晨鸟不得飞。毒泾尚多死，渡泸宁具腓。言秦人毒泾尚或多死，况今毒疠乎？诸葛渡泸，宁有俱病也。左氏传曰：诸侯之大夫从晋侯伐秦，济泾而次，秦人毒泾上流，师人多死。诸葛亮表曰：五月渡泸，深入不毛。毛诗曰：秋日凄凄，百卉具腓。毛苌曰：腓，病也。泸音卢。腓音肥。生躯蹈死地，昌志登祸机。列女传曰：楚子发之母谓子发曰：使人入于死地，而康乐于上，虽有以得胜，非其术也。曹大家曰：军事险危，故为死地也。庄子曰：其发若机栝，其司是非之谓也。司马彪曰：言生以是非臧否交接，则祸败之来，若机栝之发。班固汉书述曰：祸如发机。戈船荣既薄，伏波赏亦微。汉书曰：归义侯严为戈船将军，出零陵，下离水。范晔后汉书曰：交址女子征侧反，拜马援为伏波将军，击交址，斩征侧，振军旅还京师，朝见位次九卿。财轻君尚惜，士重安可希。韩诗外传曰：宋燕相齐还遂，罢归舍，召门尉田饶等问曰：大夫谁与我赴诸侯乎？皆伏不对。宋燕曰：何士易得而难用也。田饶对曰：君纨素锦绣从风，而獘士曾不得缘衣。夫财者君所轻，死者士所重，君不能用所轻，欲使士致重乎？
文选考异
注「苦热但曝霜」：案：「霜」当作「露」。各本皆伪。
渡泸宁具腓：茶陵本「腓」作「肥」，云五臣作「腓」。袁本云善作「肥」。案：善引毛诗注「具腓」，又云「腓音肥」，正文自不作「肥」，二本所见非也。此盖未误，或亦尤校改正之。
注「还遂」：案：「遂」当作「逐」，「还逐」，当谓「旋被斥逐」。今外传作「见逐」，「逐」字是，「见」字恐非。
白头吟
西京杂记曰：司马相如将娉茂陵一女为妾，文君作白头吟以自绝，相如乃止。沈约宋书，古辞白头吟曰：凄凄重凄凄，嫁娶不须啼。愿得一心人，白头不相离。
