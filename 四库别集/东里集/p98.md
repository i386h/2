<!-- { "loadSidebar": true } -->
　　歴代乐府诗辞
　　歴代乐府诗辞庐陵周巽亨编起击壤讫李唐总诗一千二百余首论其世次而以朱子所答巩仲至之说为主兼取前軰论议亦间杂以己意庐陵旧有刻板然余未之得也此册余客武昌时録于府学训导晏彦文
　　风雅翼三集【三首】
　　风雅翼者元防稽刘履坦之因昭明文选所録古诗重加订选其注释一本朱子释诗楚辞之例而自康衢击壤之歌下自唐宋之作凡有风雅之遗者皆附焉前此选古诗莫之能过也余所藏録本友人张从善手笔从善名登大同人从其父戍武昌操行坚确笃学不懈手録书至富余客武昌时相与往还甚厚丙子冬余归庐陵以余重此编赠以识别余家又有从善手録杨孟载诗百余篇字画端整吉水刘日升借去卒于不归夫非其人而輙假之以书视日升可以为戒
　　右风雅翼一部四册余初客武昌得风雅翼録本后来京师始知有刻板在上虞是时士大夫求之寖多余亦凡得十数本而皆为亲友持去最后得此本于前礼部侍郎刘翼南翼南坦之从子始余得刻本字画完好如新裁十余年巳渐昏缺如此固由乎求之者之多欤右风雅翼一部四册永乐丁酉郭公绪自淛江来京以见赠者虽颇有脱板然比近得者文字差明白
　　録陶诗
　　前三十年书肆所售陶集皆止于诗余家一册洪武己巳冬初至武昌録于吾郡李明达诗之后有文并附録及具载先儒评论于各篇之下盖旧本也甚爱重之无防友人朱正民从余借读未及归朱出为松江廵检李亦往宣城以卒朱后坐事谪戍辽东尝因使便寓书正民期以完璧归我然私窃自计人沦于忧患狼狈有不能自保其身而暇保此哉而犹云云者徒以其心不能忘耳更数嵗书坊板行此本余既市而得之永乐丙戌余在京师正民以能医征至相见劳苦外即出此诗归我曰故人不相负也完整如新余方叹正民信义于今不可多得正民戏余曰即使渊明身在人犹不知贵之矧其言乎余无以应也退朝之暇时展诵数篇或正其差误明年正民随诏使度海谕西南诸番国道卒不返每一启阅不胜故人之情范益谦云凡借人物不可损壊不还况于书籍如正民真不愧古人哉故备志之以示来者
　　谢晖诗
　　右谢晖诗五十一首余家旧有谢集相侄持去失之往往求借于士大夫间不可得一日家居无事徐记忆而笔之仅得此耳盖衰老废忘旧学大率类是可叹也
　　録隂何诗
　　余数録隂何诗皆为学者持去在京师得此本于道官袁止安虽少陵爱何太白似隂然学者宁求之李杜可也
　　古诗杂钞
　　右古诗杂钞者梁隋初唐诸家之诗文苑英华所载而余馆武昌时学子之所録也余蚤嵗既艰于得书故有所遇輙録之如此是巳
　　读杜诗愚得二集【二首】
　　读杜诗愚得绍兴单复元阳着凡十八巻余家所録总七册昔之注杜诗者多矣而简直明白得古诗人之意者惟此为优虞道园尝注杜律诗百余篇最为简明此岂本诸道园者乎元阳清修好古洪武初为汉阳湖官其注此诗未尝示人武昌丁鹤年好论诗与之厚仅得一再见之单卒其子不振鹤年从求其槀巳不存后数年始物色得之汉川民家已失其后二巻又十余年求得于景陵士人遂为全书余客武昌与鹤年往还出此书示余及张从善使録之
　　右杜诗六册外目録一册初余与张从善得丁鹤年先生所藏单元阳读杜诗愚得本钞録而虑其索之急也则取书坊刻本就其空纸録焉兾工省易完耳皆从善亲録之从善后既重録遂以此本授余録余亦巳重録然此故人手笔不敢弃也谨识而藏之
　　李诗
　　右唐李翰林诗一部五册元萧士赟因杨齐贤所注而损益之者也学诗者必求诸李杜譬观山必于嵩华观水必于河海者焉此编辨伪诗而列于各巻之末甚善然亦有过者盖世之选李杜者范徳机为精云
　　李长吉诗
　　洪武戊寅冬余自淘金归邑中过深湖值雨憇道傍田舍有学馆教者延余坐童子从傍诵长吉梦天诗其句及字音多误余私告教者正之应曰吾受之吾师如此意若不怿然者顷之入告其主人主人出不复问余所从来揖余曰子奈何非吾师余笑而不应童子益朗诵不休余厌闻欲起避之而雨不止既久余告主人曰读此汝无所用曷如读杂字书得用也曰然曰吾以杂字与汝易此何如曰可遂以钞一贯纳主人曰此可得杂字十数部主人喜即命童子以此本纳余始问余所从来呼妇取豉汤荞麦饼为礼雨止送余出门甚恭独教者于余言终不能平夫于巳不明妄自尊重为师以误人及闻善言拒之不从而又有憾焉与欲教其子不知择师徒费而无益如余所遇者皆不可也因记始得此诗又以寓戒云
　　唐音
　　余读唐音间取须溪所评王孟韦诸家之说附之此编所选可谓精矣近闻仲熈行俭在北京録唐诗甚富用之读之快意而颇致憾此编以为太畧其所録余未及见然余意茍有志学唐者能专意于此足以资益又何必多也
　　唐三百家絶句
　　右唐三百家絶句刻板在北京国子监此编永乐十四年仲熈扈从还以见赠者唐诗如杨伯谦所选可矣如此集所谓虽多亦奚以为
　　唐诗杂録
　　右唐诗昔余在武昌蒋立恭携文苑英华残编一册见过遂令童子録之题曰杂録谓其不纯也
　　击壤集
　　击壤集二十巻宋邵康节先生着吾家二册得之给事中四明吴福朱子曰康节之学骨髓在皇极经世书其花草是诗盖学者能涵泳于此不厌亦可以明净胸次以为受道之地也
　　文信公诗
　　文信公诗一册新刻板在南昌永乐戊戌夏余得之欧阳允和公之诗传于世者多矣此编所存甚少而附载申斋之传于后使读者知公之平生不为无助其并刻后人賛公之文者岂以其有重于公乎而又刻王鼎翁生祭公文岂亦以为公之死国不无激于鼎翁乎吾少时及见乡人长老说公被执后防监甚严至南安入舟拘絷不复得登岸此文终不及见然则公之大忠炳炳烈烈震耀天地者果与于人乎故取掲文安公所题鼎翁吾汶槀附于生祭文之顚以袪无识者之蔽
　　黄殷士诗
　　右黄殷士诗临川有刻板王时彦学士省亲还见惠此编殷士元翰林待制国亡死节史有传传称善属文尤长于诗盖诗尢长于乐府云
　　傅与砺诗一集【二首】
　　右傅与砺诗二册得于翰林庶吉士习侃傅文白先生范公之徒而虞掲皆重之其官位不显史亦无名独頼此诗以传耳
　　傅诗工致而古体出选近体往往出盛唐故可傅也
　　唐律诗
　　右唐诗十巻皆近体七言越人宋洵所编余得之章尚文郎中近体固盛于唐然洵识下非知诗者此编可见巳
　　録杨伯谦乐府
　　杨伯谦名士其先襄城人后官临江遂家焉父兄皆武职伯谦始读书为儒工于诗又工乐府尝选唐音前此选唐者皆不及也虞道园为之序而所与交游讲论诗学者傅若金辛敬万石旷达练髙周祯刘永之之徒皆有诗名伯谦尝为涟水教官有诗集刻焉余昔得之以遗本之此乐府四十九首吾友吴中杨仲举手録而近得之曹兾成也
　　杜诗类编
　　永乐庚子冬士竒侍从来北京独驰一骑行李书册不得将及至北京日益暇苦无书可阅虽素交厚如頥庵祭酒素庵庶子有书不得借武昌邓存诚时寓京师数见过辍其所藏分余者凡十数种此其一也且大字便老眼可爱
　　王子启诗
　　右乡先生王子启诗先生平生诗甚富皆不存此特其长江万里槀耳先生名佑洪武初举教官时偕天下士试吏部中选者十有八人先生与同郡胡子祺刘原实丁子坚皆与焉皆除监察御史是日就台中赐宴先生操执刚正风裁整肃数论事及纠劾百寮无所顾避太祖皇帝嘉之时初平广西擢广西按察佥事后改四川崇庆知州既罢归县大夫请为学训导嵗余卒其持身之严自少至老如一日治国事如家事必诚必尽性疾恶尝曰育嘉谷者必防稂莠故在官持法不少贷所至去淫祠为人修洁凝重小人望见之率畏缩引避喜接引后学虽临之以庄而词气温裕无不乐亲之每戒学者必务正学为正人海桑陈先生尝曰今世士大夫有壁立千仞如王子启者少矣又曰子启真不负所学然无子莫为主祀故著述多散落虽頼萧氏刻此集以传而其得意者亦无防其学者今独用之在知其平生为悉常云欲为作传未就也余少以姻家子往来亲炙之见爱甚厚故因得此诗輙述其槩以附于巻末
　　録余青阳诗
　　右余青阳先生诗而防亭诗附其后余先生名阙字廷心元末守安庆死节諡忠宣少读书青阳山中故学者称之防亭者安庆吴去疾之别号吴学于青阳尝为吾泰和州守其诗未有刻板青阳集有刻板在南昌及安庆而南昌板巳久废余此册得之邹侍讲仲熈视刻板颇多数诗
　　杨防夫乐府
　　杨防夫乐府一册余録于江夏雷贯道夫防夫吴人名维祯号铁崕道人元李黼榜进士博学髙才然不矜细行故仕不显其文学行义具见其门人国子助教贝琼所着铁崖先生传
　　望云集
　　望云集者淮南郭奎子章之诗也子章与汪朝宗吴去疾同师余忠宣公阙皆有诗名此集得之巢县丞周仲举盖巢有刻板
　　髙季迪缶鸣集二集【二首】
　　右髙季迪缶鸣集建宁知府芮麟刻之郡斋惜其谬误颇多未尝校正金华胡仲子尝为作序又不知以冠篇首盖出一时率尔之为芮来京时以此册见遗芮闻余言甚喜将归成之未行而遽卒亦可惜也
　　右髙季迪近体诗余旧録于陆伯阳季迪近体五言律胜其古体则乐府及拟古胜为文长于叙事洪武初预修元史除户部侍郎遂罢归后坐事卒于京师
　　姑苏杂咏
　　右姑苏杂咏一册前史官髙启季迪譔刻板在毘陵王达善学士以见赠者其诗备诸体每一披诵恍然如亲游阖闾故墟歴览陈迹兴懐古人可感可慕不自知其嘅叹之至矣
　　杨孟载诗
　　杨孟载名基吴人工诗与髙季迪王止仲徐防文为文字交孟载洪武初尝为山西按察佥事此诗其手笔庐陵刘彦信游浙得之以见惠云
　　胡延平诗
　　延平永乐十年以子广贵赠翰林学士其平生行义政事见余所着传详矣延平自可以不死况有子乎
　　文山行述集杜
　　文山旧有集杜絶句二百首叙述甚详此集为一诗盖亦本于公所自述云
　　古赋辨体
　　右古赋辨体一册元进士广信祝尧所辑余得之兵部金尚书学赋者必考于此而后体制不
　　王竹亭
　　竹亭先生于诗古体用志魏晋以上近体不肯出中唐下此集盖先生没后惟据旧稿未尝选择而草草编刻者旧稿颇闻多遗失凡先生平生所自谓得意者余少时尝钞録数十篇其后失之今见于此集者亦无防甚可惜也
　　常建诗
　　唐常建长安人宗时进士授盱眙尉世传其诗集一巻今巳罕见余客武昌时一日同陆伯阳造吴孟勤先生时先生初得此诗以示余两人伯阳戏曰老师无所用此宜以惠教后生先生可之余曰以教后生则仆当得盖余少伯阳七嵗先生笑指门外汲井者曰二贤请赋此先就者持去余诗先就曰皎洁如明镜铜瓶下愈深妆成不照影应恐坠金簮遂揖而取之三人相视大笑伯阳遂不复赋谓余曰宜録一本纳我以谢不悌既归即録送伯阳伯阳取谢晖诗见报谢诗亦今所罕见者后相侄持去失之此诗余得之二十余年伯阳去世十有三年吴先生捐馆亦十年矣每一披阅追思当时游从之乐未尝不叹息而怊怅也
　　宛陵集
