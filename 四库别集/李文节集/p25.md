<!-- { "loadSidebar": true } -->
　　奏为乞宥敢言之臣以示包荒以励直节事臣奉职无状致被人言方反巳责躬席藁待罪乃昨日日伏覩　严纶切责郑振先妄言重降职级调任边方而并及于范汝梓伏惟　皇上为阁臣昭雪庇护至动　天威而臣以庸劣招尤上之重烦圣主之处分下之复累直臣之降谪罪案之上又添出一层罪案局蹐之中更增了一番局蹐臣忧心忡忡夜不能寐切谓朝廷求言之路但欲其广圣主容言之量宁过于宽故言无当否皆可兼容今振先论臣不为不当所举以咎臣者犹是礼部主客之往事所援以责臣者乃是范仲淹欧阳修之名人至虑臣狼狈而教之拙身臣以为良规为益友其敢言直节与范汝梓同也彼自谓不爱官正不必加谴以成之而况臣等所屡入告者常在下僚林壑迁谪废弃之俦乃谪者未复而加之谪废者未起而益之废是臣等救过目前之不暇又何补过之云乎即身退而心岂能安即人能谅臣而臣自无所逃其责此臣所以不得巳而有此尘渎非为二臣实自为也伏望　皇上弘开圣度曲赐包容免二臣降调姑今供职一以广求言之路一以安愚臣之心臣不胜云云万历三十六年五月初十日奏十四日奉圣旨卿忠直清正朕素鉴知妄言乱政的郑振先等姑从轻处分了方今多事之时卿宜即出安心恊济佐理勿生疑畏慎勿固辞吏部知道 

　　○乞休疏 

　　奏为　圣恩难报臣义难留谨沥悃乞身恳祈允放事臣顷因郑振先论劾席藁待罪伏蒙　皇上批发振先之疏凡阁中事情人所以交谪阁臣与阁臣所以受人之谪者既巳尽白于天下而又特为臣进用一节引　祖宗故事并据会推公举以明臣始进之无私及臣小疏复奉　圣旨卿清□持躬忠诚任事小心勤慎朕素鉴知辅政以□□事皆从公恊赞何处容私至于建夷勒索车价差官晓谕既经二部司官会议商确亦非密遣妄言的巳有旨处分了时事多艰卿宜即出赞襄一心为国不必因此介怀不允所辞吏部知道钦此及臣疏救郑振先等复奉　圣旨卿忠直清正朕素鉴知妄言乱政的郑振先等姑轻处分了方今多事之时卿宜即出安心恊济佐理勿生疑畏慎勿固辞吏部知道钦此臣每捧　纶音焚香叩头未尝不呜咽流涕盖臣累　皇上久矣　皇上为臣费圣心烦天语亦多矣臣观自来阁臣会推时争论繇特达奉独断者臣一人而止耳如臣任未浃岁而跋前嚏后如负芒刺如坐针毡亦臣一人而止耳譬之婴儿胎气不足诸媪所欲弃不收者而慈母不忍而强举之疾疢迍邅徒劳乳哺顾复而竟无长育之望也夫知恩报主臣素心也偏党好恶臣所不敢作也史迁有言绝宾客之驩忘室家之业诸葛亮有言臣死之日不使廪有余粟箧有余帛以负其主臣所诵法尝为　皇上言之者也然其硁硁何补矻矻何为报靡涓埃竖无尺寸□臣之德薄果不足以格君臣之望轻果不足□□俗臣之迂阔果拙于济时臣之拘方果难干应务臣之惷直果无调和之能臣之狷狭果非博大之器臣之自知甚明人之言臣皆当　皇上用臣为误用信臣为误信庇臣奖臣不忍斥去臣皆误也夫误不可再而况终之乎　皇上为臣所误而不知臣误　皇上而不去尚栖栖依依以恋主报主为名腼颜而处于此则始犹为庸劣尸素无所短长之凡品终为贪恋顽钝不识廉耻之小人其误皇上不愈深而其罪不愈大乎为此披沥血诚恳求罢免伏惟　皇上矜而允之臣不胜云云万历三十六年五月十六日奏二十五日奉圣旨卿赞襄政几忠诚端亮朕所鉴知方今边疆多事之际正望卿分猷佐理岂得以人言疑惑遽欲求去至不忍闻卿宜仰体朕眷怀之意即出入阁办事慎勿再陈吏部知道 

　　○乞休疏 

　　臣才望不惬乎羣情弹文巳几乎盈箧虽茹忍不足以远咎虽策励不足以盖愆臣之不得不去亦明甚矣臣观宋执政韩琦之辞神宗持四方□□责退之书以为清议不容如此岂敢安位神□□之至于流涕而琦辞益坚遂有出判相州之命今尧舜在上何言宋宗臣之不肖何敢望韩琦而露章显劾不特责退之私书莫非士大夫之清议也乃臣坚辞　皇上不与臣去使四方人士以臣为顽钝无耻是　皇上留臣适以辱臣抑使人谓堂堂政地有此顽钝无耻之臣辱又将及国矣宋太宗时钱若水叹世无秉节高迈不贪名势能全进退之道者以贻上之轻鄙可见大臣以秉节为重即为上所轻鄙且不可况为干所轻鄙者哉臣至愚至直人也苟犹可留臣不言去至于不得不去臣亦难留伏乞　皇上传旨准放令臣叶向高拟票臣之情事乃所深知若再费烦　御批奖臣留臣则臣罪当万死矣臣不胜云云奉圣旨卿之清忠朕既素亮朕之眷任卿又备知今日惟速出赞襄庶不负朕且不自负即屡疏求去朕终不允徒费言辞卿其体之吏部知道 

　　○乞休疏 

　　奏为求去词穷重陈万不得巳之情渎恳　圣慈垂怜准放事臣累疏乞身未蒙俞允昨又奉　圣旨卿之清忠朕既素亮朕之眷任卿又备知今日惟速出赞襄庶不负朕且不自负即屡疏求去朕终不允徒费言词卿其体之吏部知道钦此臣每上疏自觉繁言不胜惶悚每捧　温纶奖借慰留益不胜惶悚臣生平嘐嘐志存乎立功而事专乎报　主自谓不敢负　皇上亦不敢自负惟至今日处于不得不去之地则不去为负而去为不负去之负犹浅而不去之负深矣臣之不得不去皇上穆深之上焉能知之而臣之章疏□□□言之臣见昔时阁臣往往再告三告多至四五告而去所奉　旨则云览奏情辞恳切盖凡求之切未有不放者下得全其进退　止亦得全其始终如是而后谓之体貌大臣故大臣重也今人见去之难巳多因循不轻言去及其不得巳而言去累牍连章积日阅月絷之维之使坐受顽钝之名而潜销其耿直之气大臣奈何不轻一轻矣即将来继此者亦必轻即今之庶僚及其身为大臣亦必轻即朝廷亦必轻此近来数年间一大病未有为皇上言者臣今辄不敢隐伏愿　皇上采臣之说即放臣归但得生还首丘不至辱身辱朝廷幸矣臣不胜云云奉圣旨屡有旨留卿昨又特遣官宣谕何为冋欲求去辅臣为国股肱当殚忠竭力以称倚任若但以身名为重苦情为辞将如国事何卿宜勉体朕意即出赞襄慎勿再恳吏部知道 

　　○谢宣谕疏 

　　奏为恭谢　圣恩事臣丁本日伏蒙　皇上批发臣向高揭帖奉　圣旨朕览卿所奏悉见忠恳但今国事多艰正赖忠贤赞襄且考选之事巳□□即次第发行军饷着户部从长计议设法□处卿可传示鸿胪寺堂上官宣谕二辅臣速令即出入阁辅理以慰眷怀该部知道钦此即日鸿胪寺堂上官李承华等捧到臣寓臣恭设香案跪听宣读至考选发行军饷措处此目前急切大事　圣心一动则中外之望旦夕可■〈忄尉〉臣曷胜忻忭及趣臣即出辅理以臣之不肖而　皇上不摇于三至之口尚欲责以辅理之效胪卿特遣　天语传宣殊常之恩臣又曷胜感戴谨望关叩头袛谢讫但臣昨日有疏重陈万不得巳之情如蒙　圣览必能鉴亮今兹陈谢不敢溷渎臣仰荷　圣恩隆天□重地即不得效犬马之力亦当衔环结草以报□不胜云云万历三十六年六月十三日奏十八日奉圣旨览卿奏谢知道了宜遵屡旨即日进阁以慰朕怀吏部知道 

　　○乞休疏 

　　奏为　国事必藉身名谨披沥衷情恳求准放事臣于本月十二日具疏尘渎十三日伏蒙　皇上遣官宣谕复于十六日伏奉　圣旨屡有旨留卿昨又特遣官宣谕何为尚欲求去辅臣为国股肱当殚忠竭力以称倚任若但以身名为重若情为辞将如国事何卿宜勉体朕意即出赞襄慎勿再辞吏部知道钦此十八日伏奉　圣旨览卿奏谢知道了宜遵屡旨即日进阁以慰朕怀吏部知道钦此伏念臣以至愚极陋滥承　宣谕累奉　温纶夫有至重之恩而忍不报至尊之命而敢不遵必病狂丧心之人耳臣心未丧岂其冥顽至此顾臣所为嗷嗷哀求而不巳者正　明旨所责臣以身名为重者也臣请以身名之关系国事为　皇上言之人臣一巳之身名何足为重轻至于国□在前而身名乃重身不重不足以肩巨名不重□足以镇物自古大臣先置其身于粹然卓然之地而后能感格君心维持国是调剂庶政表率百僚而后能有言必听有谏必从有所拟议其进退必行有所分别其是非必定故其书于史册曰身系安危曰名闻四夷其重如此今毋论其身之何如也一蒙訾议则身轻毋论其实之何如也一罹弹射则名轻方且负衅含瑕皇皇救过之不暇乃复抗章而图衮职人必曰彼何人斯而欲学仲山甫也复强颜而议平章人必曰彼何人斯而欲学阿衡也况内之不足必至将言而嗫嚅气之不充□至欲为而蓄缩其轻至此则持禄容身巳耳尸位素餐巳耳诚计及国事安得不去　皇上诚为国事计安得不听之去而犹眷恋顾惜不忍弃捐直俟其身名大败国事与国体并伤而后巳哉大抵朝廷用人亦须用言人言其不堪者必真不堪也勿用可也既用而舍之可也人言其当去必当去者也听之去可也既以误用而拂人情复以不去而增多口以处分损　圣度以聒渎烦　圣心竟为辜恩不报之人尤有方　命不恭之罪臣当□死矣伏望　皇上察臣之势鉴臣之情准放臣去则所全者大非独区区身名也臣不胜云云 

　　○乞休疏 

　　奏为恳乞　圣慈矜怜准放事臣屡奉慰留而犹不避烦渎期得请而后巳臣窃度　皇上盖于臣下章疏或置而不览或览而不详且其不指职名而微辞隐刺有非电览所能尽知者今臣之决去众亦巳知之而犹恐臣之不果也官不必台省言不必露章其机更深其锋更厉其来更不可测臣非木石其何能堪每私念人之责望臣者指臣过恶耶犹可湔涤责臣不做事耶犹可鞭策今臣则如粪土而湔涤无所施如疲驽而鞭策无所用其责望不在乎他而在乎臣之去则臣惟有一去可以塞其望快其心而臣尚含忍隐讳不一吐于君父之前　皇上何繇知臣亮臣听臣去也夫以臣为不肖不退不休者是彼之立意也士君子进退去就自有法度不降志辱身则臣之立意也孔子称贤者避世其次避地其次避色其次避言至于避言巳为□列矧夫多言而不避者乎故曰见细德之险微遥矰缴而去之此一叚正气如贞女淑媛宁死不辱　圣主必务培植此气俾常存乾坤世界中以励世风维国脉胡可羁縻絷系令其摧折销磨以至于尽也且　皇上所为用臣者毋亦谓臣生平砥砺非胡涂苟且人耶乃今不识去就之分濡滞依违则臣尽丧其生平而人亦以　皇上为不知人其累　帝尧之哲而亏日月之明岂浅也哉伏望　皇上慨然准放尤乞勿用　温旨令人有坐邀之疑即声臣抗违烦渎之罪加斥逐焉莫非　圣恩臣之感戴皆无量也臣不胜云云万历三十六年七月初四日奏十二日奉圣旨卿求去迫切情非得巳朕巳悉知但辅弼之臣能竭忠报国是非毁誉自当明白岂得以一时浮言决于引避且卿公清任事人亦未尝不知宜遵旨即出毋复苦辞吏部知道 

　　○乞休疏 

