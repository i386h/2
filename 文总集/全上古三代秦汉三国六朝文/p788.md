<!-- { "loadSidebar": true } -->
　　魏文侯见宋陵子三仕不富，文侯曰：“何贫？”宋陵子曰：“臣见楚富者，牧羊九十九而愿百，尝访邑里故人，其邻人贫，有一羊，富者拜之曰：‘吾羊九十九，今君之一，盈我成百，则牧数足矣’。邻者与之，从此观之，焉知富者非贫，贫者非富也。”（《御览》九百二）

　　齐景公谓晏子曰：寡人既得宝千乘聚万驷矣，方欲珍悬黎会金玉，其得之邪奚若？晏婴曰：“臣闻琬琰之外有鸟焉，曰金翅，民谓为羽豪，其为鸟也。非龙肺不食，非凤血不饮，其食也常饥而不饱，其饮也常渴而弗充，生未几何？夭其天年而死，金玉之珍乃非为君之患也。”（《御览》九百二十七）

　　齐鲁争汶阳之田，鲁侯有忧色。鲁有隐者周丰往观焉，曰：“臣尝昼寝，愀然闻群虱之斗乎衣中，甘臣膏腴之肌，珍臣项膂之肤，相与树党争之，日夜不息，相杀者大半，虱父止之曰：‘我与尔庐不过缝，所冫食食不过容口，奚用窃争交战为哉？’群虱止。今君以七百里地为君之城，亦以足矣，而以汶阳数步之田，惑君之心，曾不如一虱之智，窃为君羞之。”鲁侯曰：“善”。（《御览》九百五十一）

　　木生烛，烛盛而木枯，石生金金，曜而石流。（《御览》九百五十二）

　　苻子登乎太山，下临千仞之渊，上荫百尺之松，萧萧然神王乎一丘矣，言不出乎耒，心不过乎俗人，其犹木大守脂。（《御览》作“守夜”误。）瓦难司晨矣。（《御览》九百五十三，又《书钞》一百三十五脂篇引末二语。）

　　赵之相者曰：“林氏有九子皆贤，国人美而称之，号曰九德之父，十德之门，赵王疾之，乃使择其果之繁者伐之，其父曰：‘果之茂者犹伐之，况其人乎？吾将以尔为累矣。去之则免。”乃携老持子，逃于白云之岩，终身不返，赵人思之。（《御览》九百六十四）

　　领人谓展禽曰：“鲁聘夫子，夫子三黜，无忧色何？”禽曰：“春风鼓，百草敷蔚，吾不知其茂，秋霜降，百草零洛，吾不知其枯。”（《御览》九百九十四）
王猛
猛字景略，北海剧人，家于魏郡，苻坚引为龙骧府僚属。及僭位，进中书侍郎，转始平令。历尚书右丞、咸阳内史、京兆尹，除吏部尚书太子詹事，迁尚书左仆射、辅国将军、司隶校尉，加骑都尉，进尚书令太子太传，加散骑常侍。以平燕功封清河郡侯，留镇冀州。入为丞相中书监，加都督中外诸军事，拜司徒，卒谥曰武侯，有集五卷。

　　○渭原誓

　　王景略受国厚恩，任兼内外。今与诸军淡入贼地，宜各勉进，不可退也。愿戮力行间，以报恩顾，受爵明君之朝，庆觞父母之室，不亦美乎。（《晋书·载纪·苻坚传》上，又《十六国春秋》三十六，与此小异。）

　　○上疏让辅国将军

　　伏见散骑常侍阳平公融，明德懿亲，光禄散骑西河任群，忠贞淑慎，处士京兆朱彤，博识听辨，并宜左右弥纶，晖赞九棘，愚臣庸鄙，请避贤路。（《十六国春秋》三十六）

　　○围邺上疏

　　臣以甲子之日，大顾丑类。赖陛下仁爱之志，使六州士庶，不觉易主。自非守迷违命，一无所害。（《十六国春秋》三十六）

　　○镇冀州上疏请代

　　臣前所以朝闻夕拜，不顾艰虞者，正以方难未夷，军机权速，庶竭命戎行，甘驰驱之役，敷宣王化，尽筋骨之效，故亻黾免从事，叨据负乘，可谓恭王命于济时，俟太平于今日。今圣德格于皇天，威灵被于八表，弘化已熙，六合清泰，窃敢披贡丹诚，请避贤路。设官分职，各有司存，岂应孤任愚臣，以速倾败！东夏之事，非臣区区所能康理，愿徙授亲贤，济臣颠坠。若以臣有鹰犬微勤，未肯捐弃者，乞待罪一州，效尽功命。徐方始宾，淮汝防重，六州处分，府选便宜，辄以悉停。督任弗可虚旷，深愿时降神规。（《晋书·载纪·王猛传》，又《十六国春秋》四十二。）

　　○上疏让司空

　　臣闻乾象盈虚，惟后则之；位称以才，官非则旷。郑武翼周，仍世载咏王叔昧宠，政替身亡，斯则取成败之殷监，为臣之炯戒。窃惟鼎宰崇重，参路太阶，宜妙尽时贤，对扬休命。魏祖以文和为公，贻笑孙后，千秋一言致相，匈奴吲之。臣何庸狷，而应斯举！不但取嗤邻远，实令为虏轻秦。昔东野穷驭，颜子知其将弊。陛下不复料度臣之才力，私惧败亡是及。且上亏宪典，臣何颜处之！虽陛下私臣，其如天下何！愿回日月之鉴，矜臣後悔，使上无过授之谤，臣蒙覆寿之恩。（《晋书·载纪·王猛传》，又《十六国春秋》四十二。）

　　○疾少瘳上疏

　　不图陛下以臣之命，而亏天地之德。开辟以来，未之有也。臣闻报德莫如尽言，谨以垂没之命，窃献遗款。伏惟陛下威烈振乎八荒，声教光乎六合，九州百郡，十居其七，平燕定蜀，犹如拾芥。夫善作者不必善成，善始者不必善终。是以古先哲王，知功业之不易，兢兢业业，如临深谷，伏惟陛下追踪前圣，天下幸甚。（《十六国春秋》三十七）

　　○遗张天锡书

　　吾受诏救俨，不令与凉州战，今当深壁高垒，以听後诏，旷日持久，恐二家俱弊，非良徽也。若将军退舍，吾执俨而东，将军徙民西旋，不亦可乎。（《十六国春秋》七十四）

　　○遗慕容筑书

　　国家今已塞成皋之险，杜盟津之路，大驾虎旅百万，自帜关取邺都，金啸穷戍，外无救振动，城下之师，将军所监，岂三千敝卒所能支也？（《十六国春秋》二十九）

　　○为书论张天锡

　　昔贵先公称藩于刘石者，惟审于强弱也。今论凉土之力，则损于往时；语大秦之德，则非二赵之匹。而将军悉然自绝，无乃非宗庙之福也欤？夫以秦之威，旁振无外，可以回弱水使东流，返江河使西注，关东既平，将移兵河右，恐非六郡士民所能抗也。刘表谓汉南可保，将军谓西河全，吉凶在身，元龟不远，宜深算妙虑，自求多福。无使六世之业，一旦而坠地也。（《十六国春秋》三十六，又七十四）
王永
永，猛子，仕苻坚为幽州刺史。坚死，拥立苻丕于晋阳，拜使持节侍中、都督中外诸军事、车骑大将军、尚书令，封清河公。寻拜司徒，录尚书事，进左丞相，为慕容永所败，死之。

　　○宣檄州郡

　　大行皇帝弃背万国，四海无主。征东大将军长乐公，先帝元子，圣武自天，受命荆南，威镇衡海，分陕东都，道被夷夏，仁泽光于宇宙，德声侔于《下武》。永与司空蚝等，谨顺天人之望，以季秋吉辰，奉公绍承大统，衔哀即事，栖谷总戎，枕戈待旦，志雪大耻。慕容垂为封豕于关东，泓冲继凶于京邑，致乘舆播越，宗社沦倾。羌贼姚苌，我之牧土，乘衅滔天，亲为大逆，有生之巨贼也。永累叶受恩，世荷将相，不与骊山之戎，荥泽之狄，共载皇天，同履厚土。诸牧伯公侯，或宛沛宗臣，或四七勋旧，岂忍舍破国之丑竖，纵杀君之逆贼乎！主上龙飞九五，实协天心，灵祥休瑞，史不辍书，投戈效义之士，几三十馀万，少康、光武之功，可旬朔而成。今以卫将军俱石子为前军师，司空张蚝为中军都督。武将猛士，风烈雷震，志殄元凶，义无他顾。永谨奉乘舆，恭行天罚。君臣始终之义，在三忘躯之诚，戮力同之，以建晋郑之美。（《晋书·载纪·苻丕传》，又《十六国春秋》三十九。）

　　○又檄州郡

　　昔夏有穷夷之难，少康起焉；王莽毒杀平帝，世祖重光汉道；百六之运，何代无之？天降丧乱，羌胡猾夏，先帝晏驾贼庭，京师鞠为戎穴，神州萧条，生灵涂炭。天未亡秦，社稷有奉。主上圣德恢弘，道侔光武，所在宅心，天人归属，必当隆中兴之功，复配天之美。姚苌残虐，慕容垂凶暴，所过灭户夷烟，毁发丘墓，毒遍存亡，痛缠幽显，虽黄巾之害于九州，赤眉之暴于四海，方之未为甚也。今素秋将及，行师令辰，公侯牧守，垒主乡豪，或戮力国家，乃心王室，各率所统，以孟冬上旬会大驾于临晋。（《晋书·载纪·苻丕传》，又《十六国春秋》三十九。）
王雕
雕，新平人，仕苻坚为太史令，王猛以为左道惑众，劝坚诛之。追赠光禄大夫。

　　○临刑上疏

　　臣以赵建武四年，从京兆刘湛学，明于图记，谓臣曰：“新平地古颛顼之墟，里名曰鸡闾，记云，此里应出帝王宝器，其名曰延寿宝鼎。颛顼有云，河上先生为吾隐之于咸阳西北，吾之于孙有草付臣，又土应之。”湛又云：“吾尝斋于室中，夜有流星，大如半月，落于此地，斯盖是乎。”愿陛下志之，平七州之後，出于壬午之年。（《晋书·载纪·苻坚传》下，又《十六国春秋》三十八。）
王攸
攸仕苻坚，为京兆尹，迁谏议大夫。

　　○上书献十略

　　一曰君道宜明，二曰臣尚忠敬，三曰子贵孝养，四曰民生在勤，五曰教无偏党，六曰养民在惠，七曰延聘耆贤，人曰惩恶显善，九曰伐叛讨逆，十曰易简弘大。（《十六国春秋》三十六）
彭超
超仕苻坚，为兖州刺史，入寇淮南，兵败征下狱，自杀。

　　○上言攻晋彭城

　　晋沛郡太守戴遂以卒数千戍彭城，臣请率精锐五万攻之，愿更遣重将，讨淮南诸城。（《晋书·载纪·苻坚传》上）
裴元略
元略，仕苻坚，为尚书郎，迁谏议大夫，拜陵江将军，西南夷校尉，巴西梓ㄅ二郡太守。

　　○谏苻坚

　　臣闻尧舜茅茨，周卑宫室，故致和平，庆隆八百。始皇穷极奢丽，嗣不及孙。愿陛下则采掾之不琢，鄙琼室而不居，敷纯风于天下，流休范于无穷，贱金玉，珍谷帛，勤恤民隐，劝课农桑，捐无用之器，弃难得之货，敦至道以厉薄俗，修文德以怀远人。然後一轨九州，同风天下，刑措既登，告成东岳，踪轩皇以齐美，哂二汉之徒封，臣之愿也。（《晋书·载纪·苻坚传》上，又《十六国春秋》三十七。）
郭质
质，冯翊人，起兵广乡以应苻登拜平东将军冯翊太守，兵败归姚苌，以为将军，众皆溃散。

　　○宣檄三辅

　　义感君子，利动小人。吾等生逢先帝尧舜之化，累世受恩，非常伯纳言之子，即卿校牧守之胤，而可坐视豺狼，忍害君父！裸尸荐棘，痛结幽泉，山林无松隧之兆，灵主无清庙之颂，贼臣莫大之甚，自古所未闻。虽茹荼之苦，衔蓼之辛，何以谕之！姚苌穷凶肆虐，毒被人神，于图谶历数万无一分，而敢妄窃重名，厚颜瞬息，日月固所不照，二仪实亦不育。皇天虽欲绝之，亦将假手于忠节。凡百君子，皆夙渐神化，有怀义方，含耻而存，孰若蹈道而没乎！（《晋书·载纪·苻登传》，又见《十六国春秋》四十。）
阙名
○奏天变

