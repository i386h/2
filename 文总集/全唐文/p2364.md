<!-- { "loadSidebar": true } -->
    伏缘中书门下公事，不同诸司，恐不可落下一分，及徵钱人课。今请每月并旧钱添至三百贯文。其御史台频得报牒称：本钱数多，支用处广。虽有诸道赃罚，公用常不充足。今请每月合得利钱数外，每月更添至三百贯文。内侍省据自司报牒称：省内公用稍广，利钱比於诸司最多，今请於合得钱外，亦添至三百贯文。兵部吏部尚书等铨一十一司，缘有旧本钱准敕放免，又有公事，今请每月共与一百五十贯文，并中书门下御史台及兵吏部诸铨，每年共当六千八百二十九贯六百文。伏缘三万贯文均给诸司已尽，臣今於新赐外更请添赐上件钱，所费不广，所利至多，则内外诸司，永得优足。伏望圣恩允臣所奏，其诸司分配赐钱，若据诸司牒报见收利多少分配。或以人户逃散，经恩放免，见在本钱，所存无几。其间有三五司自方圆致本，数即稍多，事例不同，难於均一，人吏得以欺隐，实数不可交寻。今请依长庆三年十二月九日均赐钱敕额，分配新赐钱三万贯，事有根柢，亦得均平，酌量闲剧，皆有所据。其逐日钱数多少，续具子细分析闻奏。
    ○条奏盐法状（大中元年闰三月盐铁使）
    据两池榷盐使状，应旧盐法敕条内，有事节未该，及准去年赦文，合再论理事件等。
    一曰：准贞元元和年敕，如有奸人损坏壕篱，及放火延烧，捉贼不获，本令合当殿罚，皆已有条制，今见施行。但未该地界所繇，及无捉贼期限。伏以盐池提禁，只仰壕篱，如有放火延烧故损坏，本县分一周年内十月度同捉得五斗以上私盐，先准元和十二年六月三日敕，与减一选，即所酬殊寡，难使尽心。若必遣县令，须令赏罚相称。伏请从今以後，其县本界内，若五度捉得私盐，每度捉得一斗以上兼贼同得者，不限岁内岁外，但数足後，即与减一选。如累捉得，亦请累减，减至三选即止。如是别色现任正官员前官差摄县令，亦准正县令处分。如是散试官差摄县令无选可减者，亦得年五度捉得私盐并贼同得者，即请别赏见钱五十贯，累捉得亦谓累赏。如两畿令及赤县令无选可减者，在任之日，但界内捉得私盐件数与敕文相当，检勘别无异同，即请申中书门下下，秩满後便与依资除官。如此则必悉心奉法，不失罪人。其馀即请各准元敕处分。
    一曰：应捉获越界私盐，并刮硷盗两池盐贼，与劫夺犯盐囚徒头首关连人等，推勘是合抵死刑者，承前并各准元敕极法处分者。伏以本制盐法，束勒甚严，近年以来，稍加宽令。又准会昌六年五月五日赦文，灵武、振武、天德三城封部之内，皆有良田，缘无居人，遂绝耕种。自今以後，天下囚徒各处死刑、情非巨蠹者，特许全生，并家口配流。强盗、盐贼踪入界，各许本州界一月内捉贼送使，如过限不到，即是私存慢易，搜索未精。其元敕内所罚县令课科，便请准敕文牒本州府，当日据数徵克送使。又亏矢射所繇等，昼夜只於池内检巡。其壕篱外面，山林掩映，村栅相次，每有奸人兴心结构，必须与村人相熟，乃敢下手，若或无人勾致，即远贼不敢自来。亦缘从来未立科条，以此沿池所由，都无禀束。伏请从今後，如有奸人损动壕篱，及放火延烧，并有盗窃踪迹，其地界保社所繇村正居停主人等，如有自擒捉得贼，每捉得贼一人，推勘得实，所捉人当日以官中诸色见钱一十贯文充赏。如漏网及不觉察到，并请追就便各决脊杖十五。如推勘与贼知情，即请准所犯人条例处分。如是所繇及别色人等捉得，亦请准前给赏，其馀并请各准元敕处分。
    一曰：诸州府应捉搦贩卖私盐及刮硷煎贼等。伏请前後敕节文，本界县令如一周年内十度同捉获私盐五斗已上者，本县令减一选，如每年如此，即与累减者。伏以私盐厚利，煎窃者多，巡院弓矢力微，州县人烟辽。若非本界县令，同立堤防，煎贩之徒，无繇止绝。其县令本界漏网私盐，据石斗各有元敕，并请依旧条处分。如县令若侍本此三道者，当时应缘盐法，捉获前件贼等，并是固违敕文。挟持弓刀棒杖，皆非杀人调致，巨蠹凶恶，情状难原。如或诈有生全，则必欺偷转甚，别无其法可以畏之。今伏请捉获此色贼，推勘得实，合置极刑者，并请各准奏处分。以前户部侍郎判度支卢宏正奏：臣又得两池榷茶使检较司封郎中兼侍御史司空舆状，自领职以来，披寻捉盐条制，其间有此三节，须重奏论。伏以盐法条制，须是严刑，稍似宽容，则奸人无惧。招收榷课数阙，伏望圣慈许依司空舆所请，即冀私盐杜绝，榷课增加。
    ○立二王三恪状（开平二年十二月南郊礼仪使）
    《诗》称有客，《书》载虞宾，实因禅代之初，必行兴继之命。俾之助祭，式表推恩，兼垂恪敬之文，别示优崇之典。徵於历代，袭用旧章。谨按唐朝以後魏元氏子孙韩国公为三恪，以周宇文氏子孙为介国公，隋朝杨氏子孙为阝国公，为二王後。今伏以国家受禅，封唐朝子孙李从为莱国公。今参详合以介国公为三恪，阝国公、莱国公为二王後。
    覆论周知微奏状（长兴二年四月中书省）
    周知微践扬华省，献纳明廷，所贡谠言，深符治道。盖虑细微之物，便为赃贿之名，遂致刑章，过行深刻。须知撙节，务守廉隅，或是监临之司，或因公事之际，凡关取与，便涉阿私。物若显属货财，并宜为赃罪。其馀不是监临，不因公事，不在此限。应推断科条，不得有违格律。
    ○奏忌辰前後日不坐朝状（清泰元年十一月中书门下）
    二十六日明宗忌，群臣奉慰行香，固有常礼。恭以陛下初遇忌辰，合存降杀。仰惟追感，难抑孝思，固於兹时，不同常岁。臣等商量，请於忌辰前後各一日不坐。
    ○奏请避讳状（天福三年二月中书门下）
    《礼经》云：“礼不讳嫌名，二名不偏讳”注云：“嫌名谓音相近，若禹与雨、邱与区也。二名不偏讳，谓孔子之母名徵在，言在不称徵，言徵不称在。”此古礼也。唐太宗二名并讳。元宗二名亦同，人姓与国讳音声相近，是嫌名者，亦改姓氏，与古礼有异。庙讳平声字，即不讳馀三声；讳侧声，不讳平声字。所讳字玉文及偏旁阙点画，望依令式施行。
    ○奏李自伦孝义状（天福四年正月户部）
    深州司功参军李自伦六世义居，奉敕准格处分，按格敕节文，孝义旌表，苟存虚滥，不可褒称。必在累世同居，一门和睦，尊卑有序，财食无私，遐迩钦承，乡闾推伏。州县亲加按验，状迹殊尤，简覆既同，准令申举，方得旌表。当司当本州审到乡老呈言等，自伦高祖训，训生灿，灿生财，财生忠，忠生自伦，自伦生光厚。六从弟兄，同居不妄。
    ○奏定高祖郊坛配坐状（天福七年十月中书门下）
    太常礼院状申：高祖十二月二十日飨於太庙礼毕，合定逐年四季郊坛配坐，准礼例逐年勘造祠祭昼日及编附令式。伏请奏闻宣下者：靖祖孝安皇帝配冬至祀昊天上帝。
    ○请量留太谷令李殷状（天福间）
    殷厘务公廉，以德化下，狱无囚系，刑无鞭扑。薪水之事，不扰於民力；赋舆之数，不失於公程。三时劝农，躬行田井，干糇曝馓，裹行而食。一邑熙熙，长幼有序，流者归复，如恋父母。今考秩垂满，众情愿留，敢希明恩，重令治任。
    ○张嗣宗不受代状（开运二年开封府）
    嗣宗先被百姓赵觉直论讼不公，法寺定罪，合徒一年半。以官收赎赎铜三十斤，府司寻科放讫。据新除襄邑令王允升状申，称张嗣宗不肯交割县务，称未考满者。
    ○除宰相刘晌兼判三司拟状
    伏以刘句经国才高，正君志切，方属体元之运，实资谋始之规。宜注宸衷，委司判计，渐期富庶，永赞圣明。臣等商量，望授依前中书侍郎兼吏部尚书、同中书门下平章事、充集贤殿大学士兼判三司，散官勋封如故，未审可否。如蒙允许，望付翰林降制处分，谨录奏闻。
    ○投宰相笺
    方今兵寇在兴，民力凋，所望明公弼成大化，弥纶纪纲，举贤任能，以光庶事。俾万物各得其理，百姓日用不知，损不急之官，杜私门之请，如此则刑清俗富，天下自无穷人。不宜专政庙堂，方行小惠。昔子产以己车济人於溱洧，君子谓不知为政，不如以时修桥梁，惟明公察焉。
    ●卷九百七十五
    ☆阙名（十六）
    ○请选良家女充後宫议（贞观十三年二月）
    谨按王者正位，作为人极，朝有公卿之列，室有嫔御之序，内政修而家理，外教和而国安。爰自周代，洎乎汉室，名号损益，时或不同，然皆寤寐贤才，博采淑令，非唯德洽宫壶，抑亦庆流邦国。近代以降，情溺私宠，掖庭之选，有乖故实。或微贱之族，礼训蔑闻；或刑戮之家，怨愤充积。而滥吹名级，入侍宫闱，即事而言，窃未为得。臣等伏请今日以後，後宫及东宫内职员有阙者，皆选有才行充之。若内无其人，则旁求於外，采择良家，以礼聘纳。
    ○定乐议（贞观十四年）
    七庙观德，义冠於宗祀；三祖在天，式章於严配，致敬之情允洽，大孝之道宜宣。是以八佾具陈，肃仪形於缀兆；四悬备展，被鸿徽於雅音。考作乐之明义，择皇王之令典，前圣所履，莫大於兹。
    伏惟皇帝陛下天纵感通，率由宜极。孝理昭懿，光被於八埏；爱敬纯深，追崇於百叶。永言锡祚，斯宏颂声。钟律革音，播铿锵於飨荐；羽成列，申蹈厉於尝。爰诏典司，乃加隆称，循声实，敬阐尊名。窃以皇灵滋庆，源长委，迈吞燕之生商，轶扰龙之肇汉，盛韬光於九二，渐发迹於三分。高祖缩地补天，重张区宇；反魂肉骨，再造生灵。恢恢帝图，与二仪而合大；赫赫皇道，共七曜以齐明。虽复圣迹神功，不可得而窥测；经文纬武，敢有寄於名言。敬备乐章，式昭彝范。皇祖宏农府君、宣简公、懿王三庙乐，请同奏《长发》之舞。太祖景皇帝庙乐请奏《大基》之舞。世祖元皇帝庙乐请奏《大成》之舞。高祖大武皇帝庙乐请奏《大明》之舞。文德皇後庙乐请奏《光大》之舞。七庙登歌，请每室别奏。
    ○舅甥服制议（贞观中）
    舅服同姨，小功五月，而今律疏舅报於甥，服犹三月。谨按旁尊之服，礼无不报，已非正尊，不敢降之也。故甥为从母五月，从母报甥小功；甥为舅缌麻，舅亦报甥三月。是其义矣。今甥为舅使同从母之丧，则舅宜进甥以同从母之报。修律疏人不知礼意，舅报甥服，尚循缌麻，於例不通，理须改正。今请修改律疏，舅报甥亦小功。
    ○袷议（上元三年十月太常礼院）
