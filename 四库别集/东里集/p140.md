<!-- { "loadSidebar": true } -->
　　孟京讳昌姓陈氏以字行登永乐四年进士第授翰林庶吉士七年五月二十三日卒于官陈故泰和簮缨家五代有讳晖者始由金陵来徙至孟京凡若干世自宋建炎中有讳千龄者始登进士第至孟京凡十有四人其他选乡贡举明经才行不可胜数载郡县志与其家乘甚悉孟京少孤贫苦嗜学旦暮自任负以养其祖与其母手一巻未甞释也遇明儒硕师辄挟所业徃请益弱冠稍出教授愈自刻励口诵手録穷昼夜不废一时朋侪强记多识者不能及也永乐元年中江西乡试四年会试礼部中前列廷试在第二甲初族兄士启永乐二年试中第二甲赐进士出身授翰林庶吉士至是孟京与从兄孟洁皆赐进士出身皆授此官陈氏兄弟之盛人以为荣时朝廷广召文学之士纂脩永乐大典孟京与编校晨入晚出未甞以私废其博达明审老师宿儒多让之性孝友家素贫幸仕得禄而薄甘防未甞充其母甚乐也爱其弟恒约已以裕之卒之时家徒四壁顾其妻曰死生常道勿戚戚身后事其在诸兄汝惟善视两儿不可令断絶读书种子耳不一言及他事呜呼此亦可以观其志矣卒时年三十有六曽祖主一妣倪氏祖以静妣曽氏考孔武母萧氏娶刘子男二中九嵗元斗七嵗女一既卒士启孟洁为治棺殓买舟还其丧与其妻子先宜人以静先生之子余其外兄故为述平生大槩为墓铭使归葬焉铭曰
　　力学植身屡空弗知始达而畅曽不几时嗟乎孟京遽止于斯行迈﨑岖而难平夷嗟乎孟京匪命之罹
　　赵进诚墓志铭
　　华岩有豁达贤智之士曰赵进诚自少慷慨抱气节明经博学通当世之务甞欲有所施见于时属元季政乱不可有为遂括囊不出日以养亲为乐方国珍窃据温台诸郡是时蚁附之徒率皆气焰灼灼猝起旦夕间进诚独曰是何异趋膏火以自得者吾行见其毙其又可效乎即奉亲走匿山泽不与世接也闻太祖皇帝定鼎金陵发兵吊伐于四方忻然举手加额曰圣人出天下自此大定矣国家既平定方氏浙水东之地悉归职方浩然有愿仕之志冀一得发施其所负畜然遂疾作不及行而卒洪武辛亥某月日也年四十有九进诚讳友谅其先宋南渡时迪功郎讳某始自汴徙黄岩后至讳某者其曽祖也祖讳某考讳居敬妣某氏进诚頴悟过人少喜为文章平居事亲睦族姻赈贫乏皆以为分内事不肯茍且迁就徇人终其身不能一日如志以见诸用非其命也夫娶黄氏子男五季宁季享季达皆蚤卒季鼎今自福宁县学教谕陞国子监典籍方向用于时季桓女一适卢仲茂孙男七人进诚卒后二十一年诸子始克奉葬于县严山之阳又十有九年为永乐九年季鼎奉状来求文铭墓余考其志行及其时命有可悲者为之铭曰
　　士懐璧兮靡玷缺庶荐于时兮命遽阏铭以昭之兮永弗灭
　　罗仲深墓志铭
　　余友曽与贤登永乐甲申进士第为翰林庶吉士又二年其女弟之夫罗仲深继登第与与贤同官同舎逾年与贤卒又明年仲深女兄之子曽用常亦举进士来京师居止依舅氏未几用常又卒仲深连经纪两丧于客外伤其中情郁抑无聊日益病犹强出事事后用常卒之数日亦不起矣悲夫与贤惇厚易直仲深温润简静用常儁爽端确皆吾邑之秀也幸以经术遭逢圣明之世既出矣而皆不及下夀少试其所蕴盖士君子无不悼惜之国家设科以来得士之盛江以西称吾邑而甲申至丙戌两科盖又盛焉甲申升者九人陈士启汤流独孤乐善曽与贤余学防萧省身王直欧阳俊暨余侄相丙戌升者五人曽春龄陈孟洁及其弟孟京罗仲深胡雅雅既第而归两科十三人者皆为庶吉士在翰林与纂脩之事吾邑斯文之盛盖四方士之所慕艶而未几流卒与贤又卒丙戌之四人者又连卒雅家居则又卒后丙戌而升者用常及王铉梁辀陈赏王嗣先五人未廷对用常又卒于是四方士为吾邑斯文悼叹不独三子者而已也【阙】人之先后卒者或余之亲或久要而仲深又与余同里巷至是其兄浦城典史仲固来京师告余曰将归葬吾弟必得子铭出示翰林脩譔王直所为事状余不能辞也罗故西昌望族祖某考尚文洪武壬子乡贡进士歴主临臯仙逰两县簿二子仲固仲深也仲深自幼为主簿公所爱甞曰此儿必兴吾宗未弱冠丧父家贫出教里中童防取束脩以佐其兄养母而益刻苦学问当其时乡老硕师皆已殁无在者学者疑不能通无所质问仲深独守传注古说熟读深味日益有得久而沛然而号仲深前辈者多自以为不如徃徃即仲深求正是否永乐乙酉以邑学弟子员中江西乡试明年会试礼部中髙等廷对赐进士出身授翰林庶吉士脩永乐大典仲深沉潜明敏寅出酉入不肯斯须废公同列者皆推让之其卒以永乐某年某月某日某年某月某日葬某原从先兆也子男某某铭曰
　　荆山之璞兮出孔多无几屡毁兮嗟乎奈何呜呼仲深兮温且良宜服用佩兮锵珩璜亡者何遽兮存者徒伤
　　梁监丞墓志铭
　　永乐十一年六月一日国子监丞梁里许以仁卒仲子泽将奉其柩归葬钦州以国子博士邹防享所状世次歴官行事介监察御史胡槩来乞铭以仁甞典教吾郡又闻泽致孝于亲惓惓也不忍固辞按梁钦着姓祖某考某以仁自幼聪頴好学稍长选为州学生洪武庚午举乡贡明年会试下第充太学生有诏选太学生教郡县学以仁在选中授吉安府教授后丁外艰起服改国子学正秩满陞监丞会祭酒被召在翰林司业阙以仁受命署监事永乐十年也以仁自为校官旦暮出所蕴为诸生讲说暇即自学不懈在吉安训导谢子方先生以仁乡试时座主也虽同宦然执弟子礼甚恭私会必侍坐请益必避席子夏曰仕而优则学后世学者不在于为已沾一命志满气盈岂复有意自进而求能致礼于所当下者加尠也于是以仁有不同于流俗者焉性质直夷旷与物无竞不察察为明然嗜酒坐是致疾卒时年四十有五娶潘先卒继段子男三津泽浩女一将以某年某月某日葬州之某原铭曰
　　宁越之区合浦之濵孔雀明珠异产之殷呜呼以仁和厚秀文繇郡愽士爰登成均亨衢翺翔荣泽津津如何中道奄仆其轮气升魄归永妥于此我铭昭之亦慰其子
　　萧处士墓志铭
　　吉水萧岐繇新化知县陞寳庆知府迎致其父处士公就禄养阅四年矣一日公坐庭中睹过鴈【阙】　　曰吾将死乎畴昔之夜梦人缁衣而长身四【阙】　　指云中飞鸿而顾余言曰鸿乎鸿乎殆其俱旋归乎今吾所睹类是矣其将死乎明日得疾旬有六日卒永乐癸巳二月乙亥也将以明年某月某日归葬其乡槎溪之原岐求余为铭按萧故永旸名族自文仲徙吉水四世至徳永徳永生云峯公考也公讳思柔字徳刚别字槎庵自幼魁伟秀明务学强识老长竒之既冠力进不懈属元季寇盗四起所在恣刼杀富家巨室各务出计捍蔽自固所知有以是勉公者公曰彼其所加暴焉者或以利或以憾吾世袭忠厚事文墨何憾且何所利不聴奉其亲率其妻孥徃畊槎溪之濵十余年寇祸卒不及天下既定惟事教子弟子弟有力学惇行者厚奨以劝处宗戚有恩意甞有夜偷入室家人觉将追之公止之曰彼穷故至此奈何困人于穷也其人闻之愧悔卒改行焉平居谨言行老益自重虽不试然岐于为邑为郡皆得其民心要本于公之教矣享年七十有九娶毛氏子男五崇岐升武智崇升武皆先卒女三适士族孙男九曽孙男二铭曰
　　仁山崔崔文水弥弥代生文人蔚乎有炜嗟惟槎庵括囊韬光栖迹丘园逍遥相羊公才有为公【阙】　　俾民宜之自公启之既夀考终閟于斯原庆泽绵绵被其后昆
　　郭彦思墓志铭
　　彦思讳睿姓郭氏其家世见余所譔登州府学教授墓志登州与其弟湖州府经歴庆宜皆以经学治行知名当世彦思登州之从子而湖州冢子也母车氏彦思居家事亲孝爱诸弟如爱已之身恒情所苦者惟恐一毫及之如恒情所喜则惟恐不之及也维持引翼靡或不至然皆出乎其性非有所勉强矫拂至于今其诸弟相爱及爱其兄弟之子皆如彦思之心彦思淳实坦夷与人交表里洞达治家不求有余为文章取达意而止永乐某年某月某日以疾卒享年若干娶赖氏继欧阳氏张氏子男一公献女二张孟贤张橦其壻也士竒先祖考皆与登州湖州两先生厚善士竒少壮时又交彦思及其弟彦铉彦迁从弟彦常相距巷南北有暇辄相就相讲学未甞倦也即倦稍纵为谈谑或弈以嬉有一日累觌有终夕坐对气合而情得也其后彦铉彦迁及余皆出仕惟彦思彦常家食懙懙自足也无几彦常卒又无几彦思亦卒余皆哭之恸彦常之葬也余铭之彦思既殁时彦铉彦迁皆守官在外故葬缓今彦迁自琼州府推官考绩来京师与余言吾兄久未复土迁之不悌言未既哽塞涕下不已余不忍闻逾月彦铉典教在吴兴闻其弟来京师寓书首说缓葬罪在我辞益悲苦郭氏之兄弟何其笃相爱如此哉世之人其孰无兄弟乎于是彦迁得复职赴琼将便道偿所愿也谓余曰卜以某年某月某日葬吾兄某乡某原子宜为铭余掇其一端可为世劝者铭之他可类见也铭曰
　　呜呼彦思孰不为兄子谓吾弟同气之生呜呼彦思孰无弟者有惟爱兄殁不遗堕君子之行如谷异器举一以甞百器一味郁郁新阡我作铭词呜呼彦思逝其逺而
　　徐道墓志铭
　　永乐甲申诏近臣举士之能书者就翰林给廪禄职缮写且给楮笔俾暇益自进其能时永嘉徐道以举徴至道工楷其为人恂恂温慎寡言未甞扬已抑人亦不肯苟且徇物与人交澹然而久益见亲可谓端厚君子者矣道自幼力学明书经洪武庚午以太学生中应天府乡试遂擢亲王府纪善未几改广西道监察御史嵗余罢罢今二十余年缙绅间犹称其清慎云永乐甲午河南布政司聘考乡试以疾不赴明年八月九日卒于京师享年五十有九道讳定其世家永嘉曽祖源晋陵县丞祖益恵安县典史考士良妣陈氏娶金氏子男一人防女一人归金宁于是防宁将归其丧葬某乡某原介黄卓陈【阙】茂来请铭余与道处久矣为之铭曰
　　资慤兮行脩泊而安兮不竞与絿嗟乎已矣兮閟斯丘
　　故桂东县儒学训导廖潜仲墓志铭
