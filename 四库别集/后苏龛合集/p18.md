<!-- { "loadSidebar": true } -->
　　「鸭王」饲鸭兼饲贼（台湾朱一贵反，称「义王」，号「永和」。一贵微时饲鸭，俗号为「鸭母王」），手弄鲲洋成鸭国。将星如雨坠蛮天，黑水群飞血花碧。桓桓北路罗参戎，诸罗屹作长城雄！南来貉子不敢过，老罴横卧当其冲。春牛埔上埔头落（欧阳总兵殉难于此），三垒镇兵同一哭。鹿门犀甲又虫沙（水师副将援春牛埔，战死）。番社健儿竟雌伏（先是四社番兵淫掠激变）。是时玉带海中浮（贼党诡称海中有玉带浮出，为朱家僭号之符），地鸣山斗天为愁（诸罗山与傀儡山斗，地大鸣震）！「梅坑」「荷渚」乱风鹤（「梅坑」、「荷渚」，诸邑八景之二），武峦妖雾惊蚩尤（大武峦为邑之主山）。参戎怒马搴旗出，一弹一贼随烟没（炮仆贼旗毙，贼无数）。身是安西旧刺蜚（公宁夏人），盗刃潢池尔何物！君不见南霁云、雷万春，六十余日狂胡屯，雀鼠己尽犹乘闉。呜呼此皆百战真将军，至此何惜糜此身！岂有中朝伟男子，甘受犬羊城下耻？参戎一跃入贼围，大节粗完而已矣！我闻愤王骓与虞，公之气概何殊乎？骓归虞泣为公殉（公所乘马，逸归署中带血，妾蒋氏见之，遂自经以殉），血食不祇青史信。诸罗「元帅庙」，昔祀张睢阳（前邑署左有「元帅庙」，即张祠也）；祇今「忠烈庙」貌差相当（公祠在「玉峰书院」之左，前邑令卫公颜曰「忠烈」）。睢阳脔妾飨死士，参戎妾殉参戎死。迩来读史伤心人，别有沧桑泪如水！咄哉安平咫尺五忠祠！忠魂历劫千载谁得知（安平镇有「五忠祠」，亦公同时殉此难者，今圯矣）！

　　五月二十日同人饯别米溪于鹭江市楼，即席次米溪韵

　　数载论交砚席亲，咏觞今夕饯骚人。琴声零落海天远，不见吾师方子春！

　　鞍马劳生髀肉亲，干戈满地怆征人！樱花若个奇男子，自镜朱颜正好春。

　　尘中无处着天亲，谁是桃源洞里人？我愧柴桑陶处士，归来犹恋武陵春！

　　每搔短发念君亲，垂老翻为失路人，三尺宝刀三寸笔，一场孤负少年春！

　　次景度饯米溪韵

　　腥膻拂拂吹东南，软红世态苍蝇酣，宵来德星聚三五，清尊如蜜中边甜，浅斟低唱亦自得，大鱼肥肉非所耽。两情不负蛩与駏，同体何啻鲽与鹣。群贤觞咏互赠答，酸咸滋味侬能谙。一斗淋漓百篇出，裁笺刻烛当风檐，诗中针芥有缘法，三生香火檀那龛。谁擘金鳷渡香象？米溪抗手沧浪严。黄童奇气郁千尺，欲争霄汉摩樟楠。歇后阿五亦善谑（毓臣）。余子蜷局皆寒蚕。骚场旗豉孰鼎峙？分屯敢据东西邯？王乔、许远本仙侣，（蒜园、子山）相招鹤驾陪鸾骖。老施效颦不知丑，把笔惭汗双腋沾！偶然对客发狂兴，耸肩痴想乾坤担。吟髭捻断忽自笑，成一字欲三年淹！强以下里和白雪，如狗尾续蛇足添。读君长句诧奇绝，此才二李仙鬼兼！胸罗百家孕万有，年少毋乃太不廉。矧兹元季富华藻，联镳高咏秋宫蟾。溟鲲北击九万里，涔蹄之水宁久淹？仲也羊求倘益我，愿为蒋诩开径三。彼此诗魔未解脱，阿谁微笑将花拈？躗言聊复博喷饭，能令公喜参军髯。

　　次米溪留别韵

　　听唱骊歌劝举杯，■〈扌麻〉挱书剑壮怀开。一枝才笔佣毛颖；百战雄军话背嵬。客舍青摇尘外柳，江楼黄落笛中梅。东归合有仙槎记，且学髯苏袖海来。

　　别后柬米溪

　　米溪东国真豪俊，我幸禾门得见之。蓦地罡风吹聚散，长天古月照须眉。此行落落千秋业。相对遥遥一字师。祝汝三神初日好，扶桑稳占最高枝！

　　黎系叟司马招游虎溪遇雨次系叟韵

　　虎溪一夜倾盆雨，来日郊行此大难。偶触旧游如梦到，相邀亭午当晴看。惊人霹雳催诗急，蓦地蛟螭绕室寒。领取江山雄杰意，骚坛牛耳有齐桓。

　　老去能参不二门，流连佛地到黄昏。鹤归海上今犹昔，虱处裈中寂亦喧。妖雾九州岛禅拂净；闲云一席布衣尊。东山霖雨斯人出，留与苍生万口论！

　　次谢鹖尘大令留别韵

　　国魂沈锢秋风里，义侠才豪投袂起，狂呼何术制天骄？横瞰奥非跨欧美！洁也苶然山泽臞，自镜太仓一稊米；奋身蹈海作弃民，十年回首七鲲水！朅来鹭市学吹箫，绝才西施今老矣。忽逢谢客喜欲颠，眼中之人宁有此！颇闻吾友郑鹧鸪（毓臣），甘让骚坛执牛耳。一官落拓系匏瓜，仙吏何妨隐于市（襄理厦商政局）。昔贤贫仕为亲屈，捧檄安阳岂得已？愿公珍重好身手，怪鳄横驱恶蛟死，丈夫破浪乘长风，谁肯折腰向童稚？请缨南越汉终军，绘图西域隋裴矩；矧今百族环球中，黄种者谁我与尔。行将丈剑入楼兰，封侯安用毛锥子？知公别意送公归，二顷有田犹可恃。他年□拜大农丞，平准书成卧而理。

　　迭前韵

　　举世绿衣叹黄里，桑、孔九原呼不起，凉秋高唱虎牙行，愁杀诗人杜子美。公兮半载预商政，指掌鹭门若聚米。南洋群岛老华侨，翕然朝宗大海水。自从司会塞漏卮，箕敛于兹力竭矣。辅车唇齿原一家，闽、粤何曾分彼此？人言公出为霖雨，江左夷吾名贯耳。洞天鼓浪生妖氛，请靖鲸波排蜃市。咄哉三百乘轩人，拱手但画诺而已！九尺长身犹苦饥，眼见侏儒饱欲死。先生一笑归去来，故园知有候门稚；高堂白发况健在，世门万事从心矩。急流勇退古所难，山林之乐乐乃尔。可怜阛阓十丈尘，岂少热中褦襶子？茫茫亚陆西风横，神州何处金汤恃？相期老作怀葛民，学就痴聋百不理。

　　再迭前韵

　　此老阳秋在皮里，东山终为苍生起。蒪鲈江上归季鹰，松雪集中和袭美。韩江水碧韩山青，早岁卢郎夸八米；软红踏遍长安尘，一枕黄粱梦如水。强将百里屈士元，枳棘凤鸾可知矣。嗟予老秃不中书，范叔谁怜寒至此？署门有客笑翟公，刎颈之交愧张耳。八口浮家烟水间，两年溷迹屠沽市。得公医俗更医狂，换骨丹成病良已。本来思旷无宦情，或者羲之以乐死。望公他日守豫章，南州高士友徐稚；望公他日令雍邱，东京循吏师刘矩！可惜牛刀此割鸡，识者见之徒莞尔。公有寿母与令妻，偕隐何惭老莱子。祇愁时局多艰危，大厦正须大木恃！古人临别重赠言，为唱骊歌送行理。

　　三迭前韵

　　捉将诗伯到官里，出岫无心云懒起；秋鹇欲放未开笼，尘梦何如乡梦美？念昔归田有陶令，五柳强于五斗米；公今亦作如是想，韩江咫尺鹭江水。蹇子为公三迭歌，客中送客魂销矣。瀛寰九万里纵横，岂屑鹪枝长恋此？北山猿鹤恐相诮，栈豆居然羁騄耳。世争快捷方式趋终南，热客纷纷以利市。公独留诗别我辈，连日唱酬兴未已：逸藻都从韵里生，活笔宁甘句下死。几番巴里和阳春，学语羞同黄口稚；班门弄斧尤足哂，幸就工师乞绳矩。从兹低首竖降旛，大雅不群果卓尔！知公余勇尚可贾，欲入虎穴得虎子。曳兵百步避三舍，腹俭肠枯何所恃？再拜升堂愿学诗，公是匡衡我伏理。

　　四迭前韵（时有日、俄战争）

　　劳生生长风波里，照眼妖欃万丈起；落落中原几将材？不见曹彬与潘美！辽东王气昔所锺，老兵愁淅矛头米。何来胡骑满陪都？投鞭已断鸭绿水！等闲蛮触壁上观，一旦养廱横决矣。枢垣政策诩中立，外交顾彼乃失此！天南砥柱称巨公，跧仗圈中皆帖耳！重门洞开尽揖盗，禹甸俄成罗剎市！我昔侍直凤皇池，寂寞三仕复三已；公今别我鹭江上，报国文章心岂死？青天欲坠杞忧切，阃帅娇雏畺吏稚！谁为皁帽管幼安，浮海相从邴根矩。欧风亚雾荡神京，会见铜驼荆棘尔！远谋肉食苦未能，愧杀樱花好男子。我思仁者古无敌，炮利船坚究难恃。海不扬波圣人出，始信腐谈有至理。

　　五迭前韵

　　「爱园」先生诗酒里（鷃尘家有「爱园」），宦况如蚕眠复起，青邱压倒空同伏，奇才不数王元美。自言奉檄来禾山，半载素餐惭俸米。无人能读管、晏书，欲以车薪救杯水。两行别泪一腔血，放棹不如归去矣！纷纷剩有瓜上绳，适从何来遽集此？鹏抟万里莺鸠笑，浮云过眼风吹耳。扶桑日出照海红，世尽求仙学徐市，腥氛膻焰迫远东，群雄割据何时已？安得渔人袖手待，看汝相持鹬蚌死。庞然帝国嗟老大，不及天骄乳臭稚。干戈已动五洲尘，礼乐尚循三代矩！乘车张盖黑头公，坐使蛮荆今蠢尔。无端革命生风潮，罪言半出匿名子。波兰、埃及有前鉴，黄种虽贵漫自恃？狂生发愤敢昌言，我愧山阳仲公理。

　　寄何碧流廉访

　　滚滚龙江岭海滨，百年灵秀见斯人：桂花秋满蟾宫影，榕树风清豸节尘；水部吟诗宗派古，山公启事雅怀真。鲰生不敢同温造，去作河阳幕下宾。

　　冰样清严玉样温，肯如纨裤侈朱门？怜才每下南州榻，好客常开北海尊。德雨随车沾草野，福星载道入芝垣。遥闻士论征舆颂，一树甘棠荫正繁。

　　君家何武口皆碑，到处民留去后思。雁服勋阶天子宠；乌台物望故人知。通儒不废申、韩术，新政犹存召、杜规。我为苍黔时顶祝，闽南自昔有生祠。

　　七尺焦桐寂不音，偏于爨下受恩深。饮人岂必元王醴？知我何妨鲍叔金。两袖青衫宗国泪，三烧白璧死生心！望公珍重盐梅手，留待商岩卜傅霖。

　　六月三日移寓鹭门

　　志和奴婢半樵渔，鹭水浮家六月初。悬磬室中真自在；立锥地上已无余！赁舂我且依皋庑，近市人皆陋晏居。门外热尘千万丈，夜深私读短长书。

　　震耳风潮极远东；有人抱膝草庐中。沙场猿鹤怜君子；尘海鱼龙感寓公！笮马■〈棘上火下〉僮新世界，胡琴羌笛小痴聋。江关词赋多萧瑟，愁绝兰成寄兴同！

　　甲辰除夕

