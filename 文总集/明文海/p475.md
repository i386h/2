<!-- { "loadSidebar": true } -->
　　天下之讲论有三其上者曰问学其次曰诗辞其下曰戏谑而已矣天下之进取有三其上者身心其次曰政绩其下位秩而巳矣予尝以此而求天下之大夫士谈尚滑稽与夫时事之可乐可玩者则丛首联袂亹亹不倦其论及古今诗文者盖十之有二三焉其进及于理义以共商确者益少殆十之一耳又以此而求其心术之微则叙年劳究资次或暗投以超捷或巧取而多中而叹老嗟卑之心形于面目者皆若人焉其有志于当世之政务懋绩勲庸者亦鲜矣而况于鋭意圣贤之学求以治其身心使无玷衅无渗漏不徒于讲説之虚文而己如此者岂特十之一殆千百中之一者矣是故吾盖有喜于广陵髙子也方髙子之来教于五陵也立师道训生徒考课劝惩皆有程式吾既巳异之及闻甘泉翁讲学于天闗大巡洪公率诸生而师事之髙子则欣然首爲倡集朝夕听讲不辍又能左右而翼行之使吾广文人得闻乎圣贤之学者髙子之力与焉是故吾盖有喜于髙子也髙子语予曰学而时习者不息而巳噫髙子其知之乎夫心者不息之谓也学问者学此者也进取者进此者也今夫天日行三百六十度而爲一周明日又一周厯万古而如是焉不息也今夫水自源泉而之溪涧自溪涧而之江河江河大矣而犹未至焉直造于海夫语天下之不息者天与水而已矣且夫天地人曰三才人之名大矣必尽其道然后称其名彼蚊蚋虾蠓攒缀于天地间汩出汩没腐溃而渐灭者其可以语人乎夫言而不及义与夫孳孳于窥取位秩以自沾煦而无闻于世者是亦蚊蚋虾蠓而巳矣求事此者其爲不息乎是故予之观于斯而重有所感之于髙子之行其能巳于言作赠言
　　送方棠陵序【王渐逵】
　　棠陵子昔在湖南弃官而归作逋吏巢于山中欲与桹溪鹁鸠相蜉蝣于天壤间以自逃于世然而巢未成遂有吾广之命棠陵子怅怅然而去之之广又爲六羊僊人欲跨西樵覔罗浮访稚川轩辕于飞云之上然而羊未骑遂有闽之命棠陵子又怅怅然而去之之闽夫棠陵子非不欲兼而有之也物无二并固造物者之意也吾闻之道有所拘时有所渝智有所不用行有所不俱夫清虚寥寂之境贤哲之士非所得而有亦非所得而处也惟夫草衣岩居茹霞咽风之侣天固怜而畀之不然则其蹇拙者也夫世之士其贤足以长人其才足以用世则天必欲显其身厚其养殚其心志劳其体而作之虽欲与草衣茹霞之辈争一丘一壑骈然杂处于清虚寥寂之滨其势盖有不能也夫棠陵子贤足以长人而不居才足以用世而不发此固天之所妬于物者而棠陵乃一而有之宜造物者之所吝而靳也予病于拙得以相羊山水间异时歴览诸胜竆其变而归焉当以大道盈虚之朕天地冲漠之理相与棠陵言之棠陵其无惑也己
　　送李三洲序【王渐逵】
　　青萝王子闻三洲李子之行出青萝而送之过于珠江有客止王子而问之曰子何之曰闻三洲子之行故出之曰三洲子何之曰之京师曰仕京师乎曰仕也曰吾之居此也见子之所送者屡矣其行者非子之戚则其朋旧也不然其晤而识者也吾闻之谷栖者无与于云飞之俦草衣者不杂于圭组之类吾子进不能与诸贤履运趣防矫迹懋庸退不能缅旷丛莽含耀清实以自櫽括爲子之课其无歉乎王子曰甚哉子之固而狭也夫与物同造者贤达之机也辟羣絶类者曲士之见也子不观夫着氏之族乎或羽仪于天衢或策名于简书或淹迹于旅贾或驰务于樵渔联智并力摅忱献劬其处于家者非病蹇则拙愚者也劳逸互放智庸异用其爲营家则均也今夫天下一大家也民物一众属也才劣一子姓也作处一营济也故契禹巢许不以殊行而起妬者一其衷也参苓术附不以异剂而甘和者并其理也故曰不有行者其何以输不有居者其何以储吾之送者皆吾与也才而共者也克其家者也吾所欲者彼皆先之不足者彼皆裕之吾之安于病而拙也夫有二三子之在也吾何歉乎吾子之见殆非达方之士矣客退王子造三洲子而语之三洲子曰博哉言乎子其处矣王子曰子其行焉吾爲子守之他日闻有葛巾裒衣翛然往来于罗浮白云之间大书岩壑以张子之肖者其必我也夫
　　送林巽峯序【王渐逵】
　　王子曰自百家众氏之起于周末训诂之起于汉科举之途之起于唐宋天下之学日益支裂渝汩而不可救然幸而不与之俱亡者此心存焉尔世之功利嗜欲之徒又从而斵丧澌防之其髙明之士起往往复迷其途辙人各以己见相臆度及不可得则又厌夫骈首昏汩而付之无可奈何于是老佛二氏狡黠者出竆吾所幸存不亡之心窜易而倒置之以愚弄斯世遂有清净无爲之论真空出世之説鼓其术而嘘之其髙明之士求吾圣贤之途辙不可复得又不甘心骈首于波利昏汩之场乃始悦其説爲可差异方就而息肩焉噫亦可悲矣使吾圣贤之学明二氏者将怵心俛首之不暇而何敢恣其邪遁乎不幸圣贤之学不明而二氏乃复窃其渣滓反而鼓惑之髙明者则曰吾姑就此而息肩焉吾非爱其术也其救世者则曰吾姑爲此説以苏昬汩之徒耳然犹未敢明言以佑之也今之时目爲髙明者方且呼号而倡召焉又爲之言曰佛氏之教与吾儒无异又曰世儒之学巳落二乘矣其无知之徒冒吾儒冠服而自蹈于异端恣肆之归复羣嚣而衍翼之譬之厌渣滓者方甘于咀嚼而不知精髓之爲美也疲逆旅者方酣于鼾睡而不知室家之爲安也其愚不思亦甚矣予自入都闻其説盛行乃深忧之及求志于同官而得巽峯林子焉林子髙明之士予幸承接慰日相与论辨始克合一今又别予以去而予之助复孤又惧林子之行或厌玩于昬汩之世乃姑托于彼而息肩焉则非予之所望于林子也吾于林子有友道焉故于其行也以友道规之
　　送伦白山之留都司成序【王渐逵】
　　夫陶冶之爲技小技也其爲用至急爲利至溥然弗得其工则弗成予里南海之濵其乡二皆以陶冶名曰佛山者是多冶业冶者必其工而求之丰其食饮极其尊奉以事之一有弗得则不敢自专专亦弗当必求获而后巳故佛山之冶遍天下曰石湾者是多陶业陶者亦必侯其工而求之其饮食尊奉之一如冶故石湾之陶遍二广旁及海外之国然迷其所自而谓人人皆能之噫使天下之人皆能善其技则世可无工矣使天下之人皆能善其性则世可无师矣故冶者五金之范也师者五性之范也予同年白山伦子以宫谕擢爲南司成教于成均吾闻天地之气萃于东南留都爲英哲之薮然气太盛则或溢而弥漫跌宕而弗度性乃弗衷不能不望于人以范之伦子裕德绩学秉文而宪礼魁于多方弼于讲筵是人之范而斯世之所求者也夫陶冶必善其工而后可以周夫用君子必善其道而后可以成乎人吾是以知伦子之大有所立也伦子家魁冈邻于佛山石湾二工之业其所素闻者他日广铏垣囿天下之至中俾多善人以基王国咸夸号于南海之濵曰是能善陶铸人者其必吾伦子也己
　　送陈滦州序【殷云霄】
　　云霄幼侍先君子爲昌黎尝与燕赵少年走马古长城下纵观竒阨险阻诸部出没往来隙径徘徊慨叹欲问元顺帝比遁之道而当时故老皆无在者盖天下之治人矣北覩大漠平沙漫草浩浩无人行迹令人有封狼胥系单于之感当先帝休养华夏诸部不敢少有问塞上何如事边吏日持名籍军门报喏归卧无他事军士往往抱稚子牧鸡豚或挟弓矢猎狐兎焉滦南有孤山携椒浆防石上歌西山之章思起孤竹君二子者与之游而不可得涕泗交颐竟怅然而返特走碣石最髙峯西望连岩邃谷大麓多虎豹熊罴所伏游东则大海浩渺与天无际隠隠数岛如鳬鸥泛泊洪涛巨浸中兹其有飡沆瀣挟日月跨虬螭招之倘来相与共游八极之表者乎自先君子以忧归今二十年余累忧艰遘疾疢避冦盗方且奔走南北学爲吏求升斗禄以养亲昔时意气眊敝殆不复存今因陈君之行而耿耿不尽忘尚有感焉昔尝与边故老言北平塞外多山谷险蔽其山海诸闗乃边人入贡道路夫有险则便以伏匿识道则易以去来彼时常入云中榆闗独不来此何曰此正所当忧者时年少谩不复省爲何语乃今知之夫人情常怠于无虞而祸患多起于所忽近齐赵宋鲁间无籍辈啸聚十余人左持弓右仗数矢驰呼千室之邑开门坐公馆炰牛豚宴乐数日令其徒分剽掠村落掳子女玉帛扬扬出城去人无敢问者正以承平久民不知有兵革也况北平自古匈奴数入之地距今京师轻骑可一二日至可忽武备事不修哉陈君慷慨多大节其爲守当有出于簿领科例之外者聊相与言之
　　送程君啓之任黄梅序【熊过】
　　往予少曹南王先生试渡泸论予献词曰此在兵法齐桓盟江黄近是矣曹南先生大竒其旨课第一然乃挟防坐谈耳及予涉江汉之波道黄梅出广济而北以达于宋墟视其山川之纠委而登破头冯茂之山盖见所谓黄者矣其人无不魁杰精时平则或隠于异学其幸有事而萌芽其回翔咆哮之心者亦其风气也及予欲从问彭茔徐真逸之原起而思所以消弭之则其遗俘皆老化澌尽而不能知盖有道之长而相安于无事久矣倚伏感通则亦何常之有哉然予观春秋之文荆失黄则中国盛僣端少戢及其灭黄则滑夏终春秋不复可制也诗曰荆舒是惩惩荆舒者宁不视黄爲轻重哉吾与程子君啓共传经爲同舍生予试论时君啓及见而商之予歴黄而询彭徐之故则未尝与君啓同也今君啓乃防牒爲黄梅令习闻猾夏奸宄之故而又思其平治之久以察于倚伏感通之机其奚以爲政治耶或曰民之多辟縁情而生今在亟反之顾治情以复性何如耳安论风气也哉破头冯茂之山其人率称忍而其教大以纵情爲害矣倘能尽人而有以教之则于化民成俗之本有所获耶其果能惩荆舒猾夏奸究之习耶予方坐罪谪滇将遂渡泸以去滇泸者庄蹻所建治其与黄皆于楚事有连其不忘交相儆者亦予与程子之义也
　　呉渐磐迁賔州叙【任瀚】
　　余自嘉靖中谢病还山与海内知旧故人不相寒温者垂四十载虽复当涂有气力人时节相推挽然未敢尽谓心相知也万厯中黔南有渐磐呉君者来君始分训西充走百里乃至嘉陵江上至即访予陶父钓台共坐沧浪烟雾中班荆相晤语籍籍若平生驩君饱厌经术每言下輙有领悟防得孔顔学问宗防其练晓世务有汉庭老吏所不及与商确古今人物大都进处士而退奸雄不少假借故一时里中子有气焰熏天者皆漫不省顾予则垂纶江汉客有过之而不问者唯君嵗时伏腊赍斗酒相劳苦时复搜竒猎险往往爲豪吟大什相倡和凡数更寒暑不衰求之古人虽延陵季子之髙义不能过也嗟嗟吴君殆余所谓心相知者哉自今爲县博士置讲座立诸生舘下日勤占毕至秋以明经选举者数倍往时开府澽濵张公闻其贤下檄奬劝谓剑南数十州作士无倦励行有方者独吴君一人髙皇帝昔在建康尝取一县教谕张九韶召对阙下赐制曰韶德重行纯学博而言信可史馆著作其晋官翰林编修嗟嗟吴君髙义有古道经明行修善作士持正不阿使在穆陵开国时其授知主上供奉起居未知与九韶孰专今且量迁賔川郡博賔川吴君之故国也移君所以教西充者往教賔川有异道哉若乃承明著作之官如文雉在庭羽毛徒侈而雊声不恊宫商非吾所宜望吴君者故畧之
　　送故人赵别驾辞永康序【任瀚】
