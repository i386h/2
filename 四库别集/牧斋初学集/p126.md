<!-- { "loadSidebar": true } -->
    君讳衷纯，字玄白。其先世建炎中自江阴徙长水，遂为嘉兴人。祖某，父敷，以君赠奉政大夫。前母徐，母张，并赠宜人。君以万历壬子举于顺天，谒选知扬州府如皋县，行取授南京工部主事，转兵部车驾司员外郎，升福建邵武府知府，擢两淮都转运盐使司运使，致仕。君少警悟，六岁授《曲台礼》，日诵数千言。父殁，其兄游国学，君以孤僮执丧，含殓尽礼，哀毁骨立，来观者皆异之。从父诸兄，皆奋迹科第，衣冠都雅。君自伤幼孤，蚤夜呼愤，读书倍文，才名蔚起。归安茅顺父、太仓王元美皆以字呼之，令其子折节事焉。庚子试北闱不中，馆阁诸公赋诗赠行者数十人。壬子放榜，叶文忠公在内阁，语公卿曰：“李玄白得举矣。”万历中，党论锋起，浙人与东林相枝柱。而君与长兴丁长孺游于顾端文之门，浙人深嫉之，曰：“此操室中之戈，反而内向者也。”如皋考最，将入为给事、御史，逆奄之党群相讥揣曰：“此应山、虞山之朋徒宿为党魁者也。”应山谓故杨忠烈公，虞山则余也。君闻之，急自引匿，得南曹郎以去。迨其后鞅掌外吏，浮湛穷老，而其以部党为人指目，则自为举子时已然，君亦不自悔也。君谙习吏事，老于文法，才具通明，果辨忄敫绝。如皋滨海，膏腴千亩，为豪右占匿，丈而归之官。邑多盗，以沈命法购捕，禽无遗种。堤郭外牙桥以绝盗贩，瓴甓土石毕具，一夕而就。在南曹，榷芜关，理街道，管鼓铸，爬搔弊，咸有声绩。在邵武，申明条要，齐和宽猛。杉关有税，岁饱冗从之橐，而守因缘为市。君请充饷以省加派，不肯名一钱也。两淮盐政蛊坏，商灶俱困。君简胥史，核商贾，句稽侔渔，清理支借，三月解冬课三十余万，半载解辽饷六十余万，持筹握算，仰屋画地，唇舌燥蜇，心气耗溃，得风病，手足奇右，遂移疾以归。客有过淮者，余问君治状，客曰：“君晨起视事，按治豪商宿吏，伍伯林立，棒呼[B17K]之声，殷动墙宇。抵暮入，会校文书达旦，不知其橐中装云何也？”余笑曰：“淮海盐利，以商吏为囊橐，转运使与通酒食，握手呕，恐失其欢。今放手决罚，一切以威猛从事，吾有以知李君之穷也。”君归财逾年，尽典其章服币帛，以供朝夕，死而家无余赀。人以余言为信。君少喜为歌诗，多名章丽句，有《激楚斋》若干卷。长而淹经术，负经济，文人通儒也。其为吏，顾不屑为褒衣博带，舒缓养名，以廉辨干济为能事。昔赵广汉择吏好用强壮，蜂气见事，无所回避。而张武谓梁国吏民凋敝，当用柱后惠文弹治之，其兄敞以为必辨治梁。以君之材力，不得射策甲科，欲以强力自效，一吐其逼塞。而年至虑耗，精华销Й，矫首于功名之会，而衰落不振，岂不悲哉！此其所以重有属于余，而庶几有闻于后也与？ 
    君卒之岁，享年七十有六。妻吕氏，赠宜人。子四人：长光陛，先卒，次光垣、光垓、光基。女五人。孙三人：镜、、锷。光垓与镜俱有文，能继先志者也。铭曰： 
    过都之足，系于篱樊。犀之器，钝于草菅， 
才耶志耶？比土一棺。赢其子孙，既固且安。 

（张元长墓志铭） 
    君讳大复，字元长，世家苏之昆山。祖诰，父维翰，世为儒生。君生三岁，能以指画腹作字。十岁，讲《论语》，至假我数年一章，告塾师曰：“仲尼至是韦编三绝，始知《易》道简易，本无太过，故曰可以无太过矣。大当作太，非大小之云也。”塾师避席曰：“此非吾所及也。”既长，治科举文词，不务为抄掠应目前。自汉、唐以来经史词章之学，族分部居，必剖根本，见始终，而又能通晓大意，不为章句旧闻所纠缠。其为文空明骀荡，汪洋曼衍，极其意之所之，而卒不诡于矩度。吴中才笔之士，莫敢以雁行进者。文益奇，名益噪，家亦益落。中年不得志于有司，又以哭父丧明，乃谢去诸生，垂帘瞑目，温习其已读之书。有不属，则使侍者雒诵，继之关节开解，冰释理顺。繇是益肆力于文辞，若壅江河而决之，沛然莫之能御也。所居梅花草堂，古树横斜，席门蔽亏。轩车至止，户屦相错。君从容献酬，谈谐间作。眸子蒙蒙然，光芒犹映射四座。久之，蔬炙杂进，丝肉竞奋，参横月落，笑语如沸。家人问：“晨炊有米乎？”曰：“未也。”相视一笑而已。壮年再游长安，登吕梁、过齐、鲁，览宫阙之盛。观东征献俘，思奋臂功名之会。晚而病废，自号病居士，名其庵曰息。诗坛酒社，歌场伎馆，扶杖拍肩，人以为无车公不乐。酒酣曲奏，划然长叹，若有不舍然者，虽笃老犹未已也。呜呼！其可哀也已！君之为古文，曲折倾写，有得于苏长公，而取法于同县归熙甫。非如世之作者，佣耳剽目，苟然而已。撰《昆山人物志》，焚香隐几，如见其人，衣冠笑语，期毕肖而后止。《记容城屠者》《济上老人》及《东征献俘》诸篇，杂之熙甫集中，不能辨也。君未殁，其书已行于世，人但喜其琐语小言，为之解颐捧腹，未有能知其古文者也。君尝语余：“庄生、苏长公而后，书之可读可传者，罗贯中《水浒传》、汤若士《牡丹亭》也。”若士遗余书曰：“读张元长《先世事略》，天下有真文章矣。”盖文章家之真赏如此。 
    君卒于崇祯三年七月廿九日，年七十有七。娶顾氏，生三女。无子，以弟之子桐为子。桐有文，能笔授君所著书。天启五年，自为志文而卒。桐二子，安淳、守淳，以崇祯十四年九月葬君于祖茔，持归昌世行状来请铭。君与先君生同年，友余于弱冠，呼先君为叔父，其何忍不铭！铭曰： 
    秋风萧萧兮，秋露ЖЖ。葬此秋士兮，于彼秋原。 
我铭斯石兮，千秋永安。 

（金府君墓志铭） 
    嘉定唐时升叔达为金君子鱼记所居福持堂曰：“子鱼生百世之下，而尚友百世之上。自圣贤所以和顺于道德，与经纶曲成之务者，皆默而识之矣。古今兴衰成败得失之故，莫不毕观。而于天人之际，幽明之故，感应之理，晚而尤究心焉。至于非法不言，非礼不履，与人居，未尝以其博识愧寡闻之徒，以其笃行耻浮薄之俗。其中则与古为徒，而其外则油油然不求自异于乡人。盖其可见者，成人之美，必弥缝其所不备；称人之善，必覆护其所不及。导人以义，若恐伤之；振人之急，若恐闻之。不求多于天，不取盈于人。故其至行有以感动神明，而声誉及于里巷儿童妇女之间。”当是时，君年七十矣。吴之贤士大夫，登君之堂，皆以为无愧词。君读而喜曰：“他日虽取以志我可也。”又十有二年，君年八十有二，以崇祯戊寅二月卒。次年三月，其子德开、德衍葬君于界泾之祖茔，属程嘉燧孟阳为行状，而谒铭于余。孟阳之状君，叙述其束修励行，积习于家庭，而发闻于乡里者，可谓至矣，要不出于叔达所云。予又欲别为之志，不已多乎？无已，则以叔达为征，而以孟阳之状足之。按状： 
    君讳兆登，字子鱼，世居嘉定罗店镇。曾祖讳棣，祖讳翊，以孝弟力田起家。父讳大有，嘉靖戊午乡贡。母傅氏。此君之族出也。少为文章，汲古振奇，大变吴中举子熟烂之习。万历壬午举乡贡，十上不第，授都察院都事以老。此君之履历也。罢公车，年力方富，迄不复往，以有母在也。年七十，举觞流涕，谢绝贺客，痛父之无年也。偕计吏北上，夜亡其行橐，有司穷治，勒主家卖骡以偿，君怜而舍之。年几艾，生子德开，人以为冥报。君之孝友忠信，仁心为质，皆此类也。余于孟阳之状，取其与叔达相证明者，数端而已。盖余之所以志君者如此。君为人深中隐厚，与人交，不翕翕热，皆有终始。余之下吏也，君既病矣，每刺探狱之缓急，为加损一饭。病革，犹数问余归期何如也。余何忍不铭？铭曰： 
    周官以乡三物教万民，而宾兴之，一曰六德，二曰六行。最君之生平，醇和粹美，庶几乎三代之遗民。使其比肩七十子，揖让于圣人之门，吾夫子不以为君子，则必以为善人。天子方行征召之典，玄备礼，公车交辟，而君顾老死于荒江寂寞之滨。呜呼！后世尚有考于斯文。 

    （张┆度墓志铭） 
    崇祯十四年正月六日，吴郡张┆度卒于泌园之书舍，年七十有四。友人钱谦益题其铭旌曰：“乡贡士孝节张先生之柩。”某年某月，葬于花园村之新阡。仲子奕、冢孙邕泣而来告曰：“先人有坠言曰：‘铭必以钱氏。钱知我者，可无庸以状也。’”余曰：“诺。”为序而铭焉。 
    序曰：君讳世伟，字┆度，南安府太守讳铨之曾孙，乡贡士赠翰林院侍诏讳基之孙，太学生讳尚友之子也。君总角明惠，善属文。太学君携之游娄江，州、太原两王公叹息以为国器。久之，其声籍甚。江、广、交、粤之士，有知张┆度者不以名，有知┆度者不以姓。此君之始年也。万历中，门户科场之议锋起，君扼腕拊颊，多所题核裁量。壬子举顺天，出新城王季木之门。党人大哗，御史遂呈身排击，卒不能有所连染。坐罚三科。累试不第，谢公车以老。此君之生平也。世居吴江之越来溪，君卜居吴门，得陈惟寅之渌水园，诛茅灌畦，却扫诵读，清谈竟日，樵苏不爨。为古文辞，取裁韩、柳，每一削稿，伸纸点笔，不知老之将至。此君之晚节也。君七岁丧母，朝夕上食号恸，塾中书生皆为流涕。其祖殁六十年，表衤暴遗行，用陈公甫例，得赠官立祠。事其父如其祖，事其兄如其父。此君之内行也。吴中以名行相镞砺者，文文起其执友也，姚孟长则其高弟，周忠介、朱德升其后辈也。忠介遭奄祸，周旋经纪。奋臂出入，视缇骑恶子，市驵伍伯如也。乡邦有大利病，绅相顾嗫嚅，必自君发之。其殁也，家无余赀。司理倪君往赙，乃得发丧。此君之大节也。君娶徐氏，男子二人，长、次奕，早世，邕其长子也。女子二人，嫁{山昆}山顾咸建、长洲姚宗典。君尝读范史《党锢传》，至于蕴义生风，鼓动流俗，未尝不废书而叹也。君以一老孝廉屏迹丘园，十余年来，吴之吏有所规，士有所仿，民有所赖，相与俯躬抑气曰：“彼有人焉。文、姚既殁，风流益长，奚其为政？”斯可以兴矣。君七十时，余坐告讦下请室，君戒子弟遍谢贺客，罢酒不乐。语曰：“桃李不言，下自成蹊。”所谓忠实心诚，信于士大夫者，非偶然而已也。为之铭曰： 
    惟孝与节，古有良谥。仲车二反，君则有四。 
高冠崔嵬，细行不坠。介居沉冥，市义若嗜。 
轻财涕唾，取无施易。安居美食，家无委积。 
少不践石，老而画字。耳非两门，孰云我？ 
