<!-- { "loadSidebar": true } -->
　　皇帝初即位，以文治之久，诘尔戎兵。维二年六月日，命五府元帅，命大司马暨黄门一人，监比试於四方武臣子弟之应袭者。有的既张，弓矢在韔，马既登场，有伟一人，赤面而长身。矢中的，马中驰，进退中律，三驰之而三捷焉。有奇之者，问其姓欧，其名儒。曰：「是为三广总戎公之子，功成退身，委胤其庆者也。」於是闻於朝廷，袭指挥使如例。元帅毛公以其事语大行人唐仁夫，仁夫谋诸乡士夫，俾载笔於湛子。湛子曰：「中的矢即毙贼矢，跃堑马即追北马。以弓马之良承夙将之威，一队之兵即三广之兵，推是而往，其胤庆也无难矣。欧君其勉之哉！」 
　　
　　送冯有孚奉使湖广诗序 
　　
　　上之四年，念国家久平，因循姑息，有德不承，民弊弗兴，如人病痿，百骸不摄。乃用言者，畴咨廷臣，得属材望十有四人，赐以玺书，分行天下，振厥弛滞。假以御史，贵权也。不专诸御史，贵精也。於是吾乡冯君有孚以户部正郎改监察史，拜湖广之命。膺是任者，厥惟艰哉！夫病痿之人，势必求毒药之剂，而毒药之剂，乃所以为元气之忧也。加毒药之剂，而无元气之忧，非才敏而厚重如冯君者，则莫兼济之，况荆楚之民，古称轻剽而易怨，今又灾洊於天，掊克於人，极矣。冯君慎乎哉！才敏以惩吏弊，厚重以敦士风，不靡而苛，不惨而舒，如良医之治病，病去而人不知焉可也。冯君慎之哉！郢匠去垩，危乎一斲，凡在吾党，歌以饯之。 
　　
　　赠何子鱼令庆元序 
　　
　　顺邑何子鱼，以进士令处之庆元，予与乡士饯之曰：夫令也者，人牧也。夫人牧也者，以牧人，非牧於人也。今夫牧者曰：毋逸刍，毋蹊田，毋斗群，兹曰良牧尔矣。令者曰：安乃生，御乃情，息乃争，兹曰良人牧尔矣。今之人牧者，或利其有以施劫，私其身以诲讼，民之弗安其性而牧弗知，几何而非牧於人哉？处居浙之上流，庆元为处之高原，山川之所钟，和气之所郁积，白金之所生，宜於人焉独厚，乃独未见其人，然独往往曰：「好讼而寇且乱。」岂其土使然也？亦为牧者御之不以其道，而利者而私者，而施之而诲之，而驱骤之尔矣。子鱼温能畜乎物，善能胜其残，吾知其去为良人牧也。吾将谂庆元之人曰：「其亟领而习，顺而化，毋俾世独往往曰：『而讼而寇而乱也。』」 
　　
　　赠徐曰仁序 
　　
　　余姚徐子有淑质，学於阳明，厥既举进士，守祁州，且行，谈学甘泉。甘泉曰：夫士有六学，学有六敝。一曰博，二曰问，三曰思，四曰执，五曰宏，六曰通。故唯尽此六学者可以尽性矣。故博之弗可以弗问，问之弗可以弗思，故唯致思者，可以穷神矣。思之弗可以弗执，执之弗可以弗宏，宏之弗可以弗通，故唯致通者，可以知化矣。夫博而弗驳则明，驳则昏。问而弗泛则精，泛则惑。思而弗贰则得，贰则乱。及其归愚则一也。执而弗滞则变，滞则陋。宏而弗荒则大，荒则废。通而弗流则化，流则荡。及其不肖则一也。是故君子崇六学，去六敝，唯择唯一，成厥天德。时措诸经纶，庶绩其臻。是谓治人以身。 
　　
　　东鲁韩氏族谱序 
　　
　　惟天地定位，类聚群分，圣人设教，敦族明伦。人之有伦也，自有男女斯有父子，有父子斯有兄弟，有兄弟斯有朋友，有朋友斯有君臣。故人伦之行也，始於父子、兄弟、夫妇之间，化诸家而后及诸国。是故圣人立宗法以正之。人伦正而风俗化，风俗化而天地位、万物育。后世宗法既坏，事无统纪，故有亲疏上下戕灭无伦之患生。族谱所以起，而韩氏所以作也。夫物之生也，必有所本，故首之以姓源。姓之繁也，析而视之，莫易於图，故次之以世系。世系详矣然后谱可明，故次之以行实，行实本谱也。行实著矣，然后功德可征，故次之以恩命之录。功之起也，必有所始，故次之以贴黄之录。念祖报功，必将想其形容而像其文物，故次之以衣冠之图。夫思而像之，必将时其荐事而类其精魄，故次之以祠堂先茔之录。孝思之至，莫大乎不坠，贻谋是继是图，胤庆永孚於休，故终之以遗言家规之录。夫谱有孝敬之道八焉，以永思者视其原，以昭穆者视其序，以亲亲视其宗，以老老者视其年，以贵贵视其爵，以功德者视其行，以世守者视其规，以文献者视其籍。是故孝子慈孙之事毕矣。家道正而教化兴，和气格矣。故斯谱之义备矣。 
　　
　　赠言叙 
　　
　　正德四年己巳秋，番禺陈乾善以进士尹青田，凡乡之卿士，六官之彦，咸饯於道。翰林编修若水乃言曰：「夫尹下而近民，职兼六官，请诸公，各以其职赠，可乎？」冢宰梁公曰：「吏之弗臧？岂曰子之臧？民之有良，蔽之，子弗良，可不谨乎！」於是户科纶户曹[阅]古、锡绍、敏绍佥曰：「民事惟食哉！其尚慎而会计，时出纳，毋缓征以急於国，毋浚财以饥而赤子。」礼曹献科观政琠曰：「毋怠於上下神人，惟清惟寅，惟笃歆享。」左军都事良棐、太仆丞希文曰：「惟兵欲利，利则伤。民生无暴，导欲其盗，武成归马弗服，训之乾戈省躬。其无轻动，动以止戈。戒哉！」刑科学曾、法曹焕、御史约、观政勋佥曰：「毋轻民命，曰微；毋或媚人以民命，曰大。时而察，慎丽而法，惟审。惟克以教祗德，惟钦恤哉。」前工科给事中今云南参政缜曰：「帝昔咨垂工，执艺事毋忽。百工曰技，毋暴天物而淫。」厥既咸拜赠嘉，若水进而赞曰：「夫梁公之言，漙而公，公则明，然而黜陟不允者，鲜矣。卢、黄、陈、钟、祁、林之言，义而惠，惠下而义上，然而上下不足者，鲜矣。方、杨之言，祗而和，和乐而祗肃，然而神人不享者，鲜矣。陈、吴之言，谨而威，威以观之，谨以备之，然而盗不弭者，鲜矣。李、陈、邝、唐之言，法而恕，然而不刑措者，鲜矣。文哲之言，正而义，然而百工不若者，鲜矣。由是皆嘉群公之能以言赠人，而知乾善之能取善以成己。将见六政举而庶事康也。」据嘉靖八年本补字 
　　
　　叙别篇 
　　
　　湛子守太史，杨子为侍御，将之南，言别於金台，胥赠以处。湛子喟然曰：「惟予与子，旧学於江门，既乃离索。荒遁於黄云，逾於岭，越於湖江，陆沈於金马，迨於兹罔闻知，吾其归乎！」杨子曰：「唯唯！惟子之质静而淑，向道而几，其终大业，毋或忘於厥初。予质乃动，动於有为，吾其行乎！惟子命之。」湛子曰：「吁！动而确，为而正，确以守之，正以行之，孰御焉！夫金玉，天下之美也。金之生也若钝，用砺乃利；玉之生也若璞，用琢乃器。弗利弗器，瓦砾亡异，而况於人乎！惟质罔自淑；淑於学，惟学罔难成，成於一；惟天性罔攸动，动於情；惟情罔攸乖，乖於气。是故君子养其气以和其情，约其情以正其性，其惟一乎！故静者得一而能动应，动者得一而能静专，静专曰仁藏诸智，动应曰智发诸仁。克智克仁，其圣矣乎！」杨子遂拜嘉而别。 
　　
　　怀椿之什序 
　　
　　怀椿言孝思也。攸阳陈子生而孝其亲，其亲肥遁於野，而伯也旷於守居。比卒也，永言思之，厥恨终天。甘泉子曰：「吾闻夫孝思者，将思其居处矣乎？」曰：「然。」「吾闻夫孝思者，将思其笑语矣乎？」曰：「然。」「吾闻夫孝思者，将思其所嗜矣乎？」曰：「然。」「吾闻夫孝思者，将思其所乐矣乎？」曰：「然。」「吾闻夫身者，亲之遗支也，思其亲必将爱其身。夫子将思其居处，不亦思慎吾动矣乎？」曰：「未也。」「子将思其笑语，不亦思慎其言矣乎？」曰：「未也。」「子将思其所嗜，不亦思慎其口实矣乎？」曰：「未也。」「子将思其所乐，不亦思慎其心志矣乎？」曰：「未也。伯敢不勉所未逮，以谨闻命矣。」乃赋诗之锡类而退。湛子乃为赋孝思曰：「为此诗者，其知道乎！」闻者多慕孝思为之。 
　　
　　赠宪副王希文序 
　　
　　予故与验封杨公名甫善。名甫之贤也，吾知之。守正不胶於时，取善不阿於亲，故称宪副王公希文之贤也，吾知之。宏达而不流，明断而不刻，及予亲其人，夷考其素，允明於大理，称平於江右，受知於倪、杨，被荐於林、张，则又以验吾之信不虚也。今王公改副吾广按察使，以公之长，投广民之短，其有济哉！夫民之习也，风气以之。夫广也，上多山谷之居，其气隘；下多洲岛之居，其气柔。其气柔，其民弱而不直；其气隘，其民怨而不伸。是以多盗。今以公之宏达而不流焉。则隘而怨者，不以伸乎！以公之明断而不刻焉，则柔而弱者，不自直乎！然则王公之往也，吾知其有济哉！予故颂而言之。既以为公赠，又以庆吾广之民将蒙其泽，且见盗寇之息也。正德己巳春 
　　
　　送南京刑部正郎汪立之叙 
　　
　　审刑之要惟公，听惟明清，五过之疵惟官惟货。公则罔官而明，清则罔货而利。秉二要，去二疵者，可与几矣。祁门汪君立之以左军都督府经历，升南京刑部郎中。立之以前进士更守武易，迁赞机府，受旌当道，博知名流。人或谓立之无为名高，皆曰：「唯唯！」人或谓立之无为厚利，亦曰：「唯唯！」若立之者，所谓为公而清者，非耶！若然，则其去此，吾知其刑罚之中也。僚友李、吴诸君征言赠之。甘泉子曰：「若昔吕侯训刑，诘尔戎兵。夫兵刑惟一，惟兵其大。习[於]大以施於细，无难弗济。我惟弗利，惟厥清刑罔弗明。我惟匪名，惟厥公罚罔弗中。立之勖哉！惟克天德，作配元命，非至诚尽性，其孰能之？立之勖哉！」己巳据嘉靖八年本补字 
　　
　　赠正郎唐仁夫之南都序 
　　
　　唐仁夫久次大行人，人病之，仁夫若弗介於心，故嚣嚣然。其语於人，亦曰嚣嚣。处乎吾乡之人，若弗间於己，故由由然。其接於朝之士，亦曰由由。是以处己则亡悔，以处人则亡怨，固有以哉！四年冬，升南京工部虞衡郎中。乡友饯之，合言为赠，惟昔在帝虞，畴若予工，殳、戕佐垂，亦曰「汝谐。」今之四司，司空是佐，岂非其职乎？巽顺足以若厥工，和乐足以谐厥事，岂非其才乎！和而节，使甘而不灭，不亦谐乎！巽而俭，使通而有检，精而不淫，不亦若乎！夫如是，则虽由是而顺和百物可也。嚣嚣然而已！由由然而已！仁夫去此，尚亡替乎初哉！ 
　　
　　送太守郑志尹之潮州叙 
　　
