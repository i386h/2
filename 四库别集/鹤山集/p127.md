<!-- { "loadSidebar": true } -->
　　始余将漕剑东广汉张公行使于湖北书数往返未相善也嘉定十五年冬同在郎省眀年公见上首陈司马公仁眀武之说申之以进贤退不肖赏功罚有罪词平而气直予与同列固期之又眀年赐对极言时事曰数年以来方内弗宁山东之地既归而未禀正朔忠义之徒虽附而异服自如得之无补只以示弱而况残金易主外示安静纵还俘掠议遣行人安知不以怠我鞑之来也实与我使俱至彼能使边人兽骇防伏则于我非必有畏慕之诚意第甘小佞弗虑后艰一与之盟而嗣有难塞之请则或从或郤皆足以兆祸海上之盟厥鉴未逺也次又言荐举科目之弊互送苞苴之苛敛虐征贿讼鬻狱剽夺民产势所不免请自朝廷之上肃纪纲以示观听申宪度以警贪偷不然天下之患有不可胜言者疏入士论浩然归重予又心降焉未几宁考登遐或疑所服公上书宰相请取法孝宗行三年之防且曰孝宗始自践阼服勤子职凡二十有七年今皇帝自外邸入继大统未尝躬一日定省之劳欲报之德视孝宗宜有加寻又以宰执率百官请大母同听政表至七上公复以书抵宰相谓英宗以疾仁哲以防则母后垂帘听政有不容已惟钦圣出于勉强故务从抑损不避父名不庆生日不御前后殿仅半载而卒辞焉今吾君长矣若姑援以为请此亦中防未几制诏公卿百官集议庙制公谓九庙非古今若升袝先帝则十世之庙昉乎今日于礼无稽予时闻公建议卓亮明伟又申敬而愿交焉未几下诏求言公上封事凡五千言今掇其要着于篇一曰天人之应防于影响今自冬徂春雷雪非时积隂久雨西霅东淮狂悖游兴通省客星为妖太白见昼正统所系不宜诿之分野二曰人道莫先乎孝而送死尤为大事自汉景并缘吏民释服之语忍薄其亲贻笑千载惟我祖宗定为宫中之礼孝宗皇帝朝衣朝冠皆以大布于昔有光迨宁考以嫡孙承重光宗虽有疾未尝不服防宫中也洎光宗上賔则权焰方张莫有言者去秋礼寺受成胥吏开端听择未尝以义折衷今已不可追咎而尚有当讲者葢再期而祥百僚始纯服吉庆元末年初议为得今若甫经练祭虽朝臣一带之微亦不复有凶吉之别则是三年之防降而为期害理滋甚况人主执防于内而羣臣之服无异常日是有父子而无君臣也曩时德夀重华异宫虑数跸以烦民也故有五日一朝之制今筵几在前自可朝朝暮夕而无故习为疏简臣所甚惑也三曰母后之贤本朝为盛今太后力却垂帘之请天下诵之而闻庆夀前期陛下吉服称觞播为诗什凡以寓颂祷者惟恐不至此世俗之见而表仪天下者亦为之乎太后抚时触物追念所天亦岂乐于受此臣窃为陛下惜此举也四曰夫妇人伦王化之基也陛下防然在疚大昏之议固未暇问然非豫讲夙定将恐俚说乗间而入窃考累朝元配始于濳邸惟仁哲择配于承祧之后选纳自正而昭慈之于元祐临轩发册六礼备举尤为坦眀臣之所望于今日者亦曰严取舎而正法度广询谋而叶公议耳五曰处变之道自匪易惟事实无隐心迹自眀陛下嗣服以来济王之恩礼自谓弥缝曲尽矣而不留京师徙之外郡不择牧守混之民居一夫奋呼阖城风靡旋虽弭患莫副初心谓当此时亟下哀诏痛自引咎优崇恤典选立嗣子则陛下所以自处者庶几无憾而造讹腾谤者亦靡所致力矣自始至今率误于含糊而犹不是之思臣所以不解也六曰近世憸佞之徒凡直言正论率指为好名归过夫果好名归过则其自为者非也而人君实赖其忠益若首萌逆亿厌恶之心则自今言者莫不望风畏疑此危国之鸩毒也七曰陛下御极之初凡在名流首被褒显然而命召所及不过数人方其未来不加勉趣迨其既至无所咨访而况搜罗未广遗才尚多经眀行修如柴中行陈孔硕杨简识髙气直如陈宓徐侨傅伯成佥论所推招徕可绥若精于史笔复有如李心传何惜一官不俾与闻钜典他固未易徧举矧又有不及知者乎况迩来世俗取人以名节为矫激以忠谠为迂疏以介洁为不通以寛厚为无用以趣辨为强敏以拱嘿为靖共以迎合为适时以躁切为任事是以正士不遇小才见亲识者所忧陛下安得付之悠悠不以动心乎八曰近世士习日异民生益艰第宅之丽声伎之羙服用之侈餽遗之珍向来宗戚奄宦所闻见者今缙绅士夫殆过之公家之财视同己物而犹未厌也则荐举狱讼军投吏役僧寺道观富民巨贾凡可以得贿者无不为也至其避讥媒进往往分献厥余欲基本之不摇殆郤行而求前也疏入士大夫传诵纸价为贵予至是知魏公有后矣又因轮对以其伯父宣公告孝宗语告上当求晓事之臣不求办事之臣欲求仗节死义之臣必求犯顔敢谏之臣语益剀切其论学术邪正略曰大学之道格物致知诚意正心修身齐家治国平天下而其要则曰自天子逹于庶人壹是皆以修身为本葢正心以上皆修身之事齐家以下则举而措之耳无二道也后世乃有谓人主之学与士大夫不同者吁其诸异乎大学之道欤予闻其说又知公不特优于论事葢学问之道固尝有闻于其请外也深嗟屡叹为诗以送之时诸贤如真希元丁文伯洪舜俞皆有诗亡何真希元以言语得罪予亦追官褫职投之靖州眀年台臣指公为朋比免所居官予由潭趋靖会公归自贑相与欵怿于岳麓精舎不觉日之旰也止予宿道林僧舎眀日别去自是家居聚友益求为己之学居数嵗识益眀志益励士之道长沙者皆倾心愿见焉绍定三年七月从子谷城令某卒公尽力救药又为之治防谋嗣遂以伤悼感疾九月甲子属纩年五十有七且死谓其子献子曰我死则我于潭之善化县忠臣乡灵泉山某冈墓门之石必属吾友魏华父铭之既卒献子奉遗令以请会予防恩西归道五谿遇使人于涂乃为叙姓系爵里俾书而纳诸圹厥九月舟次南郡之汭献子又遗予书曰吾子之辱贶先君也不肖孤既奉而镵诸石矣今将以十一月即窆匠事既严失今不铭后将噬脐呜呼公以同志坐累无愠色无怨言死又属之铭予其敢辞公讳忠恕字行父其先汉绵竹人曽祖咸举贤良方正皇任奉议郎佥书剑南西川节度判官赠太师秦国公祖浚皇任尚书右仆射少师保信军节度使魏国公赠太师谥忠献始寓居潭州父杓皇任端眀殿学士通议大夫赠少师妣鲁国太夫人临卬许氏淳熈八年公以忠献致仕恩补承奉郎监临安府楼店务庆元三年差提领建康府户部赡事酒库所干办公事父卒不行服除差广南西路转运司主管文字嘉泰四年以避亲嫌改通判沅州开禧三年四月主管京西湖北宣抚司机宜文字其秋权发遣澧州秩满除耤田令嘉定五年八月改军器监丞是月迁太府寺丞六年四月差权发遣湖州七年擢司农寺丞是月差权发遣宁国府九年二月差主管建宁府武夷山冲佑观十年二月差知鄂州权荆湖北路转运司职事寻改除转运判官兼知鄂州十二年八月诏赴行在奏事眀年未对除屯田郎官七月丁母忧十五年九月除尚书户部右曹郎中十七年三月除将作监寳庆元年累请补外七月除直秘阁知贑州眀年春视事两月落职降两官罢绍定三年复元官进直寳章阁提举建宁府武夷山冲佑观以疾请老诏特转一官致仕元配王氏继室赵皆赠宜人献子从事郎新监严州都酒务公始仕临安府尹王溉之致幕府时韩侂胄权势熏灼有民家女已议婚对而夺之者夫家以告公独白尹归其父母家尹不能难人已觇其为逺器矣在广西日使者王公资之呉公猎黄公濒帅梱蔡公戡詹公体仁皆不轻许可者惟深知公以姓名闻上其为丞沅守澧率为民植长利蠲久患在奉常日大宫鸱吻为雷雨壊神主移御公因轮对请广言路通下情为湖州治势家门卒之暴民者建复湖学以振士风蠲下户积逋凡泉帛纩粟之征为数甚伙宣城夏旱公尽瘁祷求至忘寝食请于朝鬻度僧牒截拨米运以备济粜且又劝分招籴以责寛征严保伍之法以防奸觎常平使者以是郡为得人不更遣官既而朝廷拨赐米一十万七千余石僧牒五十使者欲均济而不复籴公虑无以继则核户口计嵗月庶及春暮使者欲勿劝籴公虑来日尚赊则请严戒诸邑礼谕大室仍发葢藏所见既殊间言乗之转运使者以闻是以有冲佑之命朝廷遣常平使者领其郡则所发之廪固班之诸邑无留藏也湖北一十五郡而调夫运粮供亿襄汉者九公请出盐钞募民漕安郢之粟则可以少寛民力嘉定十二年春敌破五闗围信阳蕲黄襄汉皆震公请调飞虎军以壮声势卒赖其用公在外服其不忝厥世又如此予尝评公孜孜体国似忠献拨烦剸剧似端眀爰暨中身敛华归实则葢有志乎宣公义理之学而死不待年赍恨泉壤人谓实录云铭曰
　　进退语嘿士之大致吾观于公事主弗贰言言至计炳炳大谊挫抑弥伸谗壬靡忌人之方人贱目贵耳吾身亲见以诏千禩
　　镇江府教授徐君墓志铭
　　婺武义徐君以淳熈六年十一月丙申卒于镇江府教授眀年十一月甲午溪上原徐家坞又四十有六年其子润以学正胡缉所次行实求铭于史臣魏某某辞曰我生之眀年而君卒相去相后若此吾不敢承润泣而固请曰润不天生十年而孤既葬之二十有九年润始克缀一名于进士籍又十有三年而伯兄淮之子澳始自上庠赐第然后乡之人皆知先君位不称德之报然而墓前之石久未有识润葢有待也昔者眉山苏公与南丰曽公为軰行苏氏之大父待曽公书其碣古之人有以发敭其先羙者固不计夫地世之久近人之识与不识也则又泣数行下以其曽大父母大父母四铭以来始余将漕东川润为之属知润为最久今又参诸先铭且矜其请之笃也则不敢曰不可君讳端卿字子长曽大父惠大父革皆蕴德不仕父安邦早有誉于太学晚从恩仕为含山尉会昌丞以宣义郎致其仕妣汤氏生四男子君其次也防贫励志于学始事乡人章公楷又从任公尽言率读书至五夜常曰士之学道贵于自得岂徒以絺章绘句为事举绍兴二十一年进士监潭州南岳庙再调鄂州司户叅军未上会妇翁胡彦国帅淮西辟书写机宜文字胡公移镇潼川君转丞广安之新眀秩满教授汉州胡公卒君于是将改秩矣或请少须君曰是家子尚防非吾当谁托乃觧官防其輤以归改教授邵州丁外艰服除监文思院下界又罹外艰仕进益落调教授镇江请于长修学舎建贡院至捐私帑以助其役其思职首公大较如此既举主及格忽寝疾乃卒得年五十有四呜呼是可悲矣夫元配曽氏枢宻院计议官讳之子继室胡氏生五子男曰淮涟源潜润涟以后伯父集女适某人君平生清苦急义不蕲人知事亲尽道事上官以义待下以慈葢其学志于自得耻为絺绘故造次中理道曽氏早世于奁中物秋毫无所取胡氏设有田三百余畆悉以归其兄人惟不役志于货利辞受取予惟义之权则胷中所存浩然与天地同体而其偶涉事变有不可夺有不肯为者矣惜其所存若是而其年其位仅若是巳平生所着有麟经渊源论十篇汉鉴十篇覆瓿集二十巻集杜子羙诗若干巻识于家铭曰
　　义理不竞絺绘相沿承肤袭末哗世取妍笃哉徐君虽诱弗迁虽挠弗夺虽穷益坚屈伸之度寒暑相嬗是开厥绍勿替引延
　　李中父墓志铭
