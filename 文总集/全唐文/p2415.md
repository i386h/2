<!-- { "loadSidebar": true } -->
    公讳思廉，字思廉，天水人，其先秦之祖也。同源分流，实掌天驷，封周仕晋，继为国卿。汉魏以来，世济厥美。高祖修演，魏司徒府长史清水郡守，赠骠骑大将军开府仪同三司秦州刺史。曾祖士季，周秦王府司录、亳州总管府司马、陆安郡太守仪同三司。祖构，隋秀才侍御史、民部郎中、毛州刺史。父素，隋孝廉、丹阳郡书佐、皇舒州司马。三朝积庆，四叶重光，门连岳牧，家袭孝秀。相府类能，仪同踵武於三揖；礼闱尚德，柱史腾芳於一台。三条举而百度可见，以骠骑之博物洽闻，以陆安之出入济理，以毛州之黼黻高选，以司马之优游上列，典礼崇而勋业籍甚矣！
    公之少也，婉以从令，敏而好学。其壮也，屹有秀范，恬无流心。弱冠明经登甲科，解褐郑之荥阳主簿，换益之双流，稍迁河南府登封尉。再迁枳棘，徒仰龙阿之锋；一践神仙。果闻鹰隼之击。能事备矣，朝廷韪之，天子闻而畴咨曰：“爵以驭贤，不可改已。”拜监察御史。铁冠不杂，石室高标，缓步立朝，而人皆敛手向风矣。（阙一字）犯法当讯，执事者上下其手。公匪石难夺，直绳不挠，推事忤旨，左授荆府法曹，得宠若惊，失职无愠。荆山南峙，出毁柜而方遥；沟水东流，逢逝川而靡及。大足元年八月十二日，寝疾终於南阳之旅舍，春秋六十有六。夫人博陵崔氏，齐姜之著姓也。壶室闻诗，[
E55]门习礼，梧桐半在，稍度林下之风；宝剑双飞，空挹薤中之露。以天宝四载十月乙酉朔十三日丁酉，合葬於万安山阳。盖周公已来即远事终之达礼也。二子悦、坦之。悦攵历监察御史、江陵安邑二县令，敦惠文敏，一时之良。美玉有藉，连城未得；明镜无尘，照邻皆见。日坐事长吏被出，非其罪也。坦之济阳尉，敬友恭顺，一（阙二字）龙期述德於终天，顾托文於贞石。铭曰：
    （阙二字）之功，宣孟之忠，盛德百代，聿生我公。ぷ金继美，片玉斯崇。黄（阙二字）物，朱丝直躬。作椽何所？投珠汉东。晨装戒路，暝烛随风。南阳地远，阙塞（阙一字）中。孤魂久客，双穴来同。冉冉人世，苍苍穹。殁而不朽，大夜何穷。
    ○唐故义兴周夫人墓志铭
    夫人义兴人也，汉真将军勃之苗裔，晋辅国大将军处之孙，皇明通之女。姻不失媛，晋以匹秦，适为太原王府君静信之妻。昔五典克从，三台树位，汉朝之任太尉司空，此皆府君之远祖也。
    夫人四德可则，九族从风，齐眉之敬无亏，如宾之仪有越，奉佐君子，何惮蒿藜。自丧移天，久历星岁，期百龄之有永，胡一极之备凶。天道者何？仁罔斯在。呜呼哀哉！药饵无救，遂终於延康之私第，时春秋六十有五。孤嗣号绝，犹子悲酸，以兹吉晨，赴杜城东郊之礼也。况丹旌霞掣，素幕云张，痛寒风之萧瑟，悲夜月之苍茫。岳也匪才，忝为叙述。词曰：
    昔闻天道，仁罔不遂，彼苍如何？降祸斯至。呜呼哀哉！呜呼哀哉！黄泉已掩，白日宁开。痛孤嗣之号绝，伤行路之徘徊。
    ○唐故卫府君刘夫人合葬墓志铭
    夫人四娘，其先彭城人也。自留秦分族，海隅振藻，前史昭晰，不能繁云。曾祖福、祖李买、父再歆，并乡表仪，人伦闻望，高尚其事，婆娑自适。盛德锺美，降生夫人，而嫔於卫氏焉。其孝事舅姑，宾待君子，礼接姻党，慈训长幼，则姜施孟母之不死也，岂简翰所得形焉？
    呜呼！凤梧半死，龙剑一沈。君以开元廿三载三月七日溘先朝露，夫人守志弥坚，孀节不易。奈何天不庆，以天宝六载遘疾，七月十二日终於私第，享寿七十有四。即以其月廿八日，附窆於河内郡城西北二里弼诸乡平原夫之故茔。礼也。有子克己，血泣荼苦，骨形柴立，爰求匠石，敬纪芳猷。词曰：
    彭城流芳兮，海隅传美。降生贤妇兮，以配君子。天何不，奄此凶矣！孝号恋兮，哀哀胡恃？勒石纪铭兮，永光万祀。
    ○吏部常选广宗郡潘府君墓志铭
    远国流芳，楚大夫汪之绪也，洎乎晋业，黄门侍郎岳之允矣！幸唐运龙骧，И觜耀武。曾祖佛寿，识叶天谋，辅翼左右，拯济涂炭，永宁邦社，拜银青光禄大夫、仪同三司、九原郡守。祖观，大中大夫行司津监。父元简，积学成业，温恭允克，仁惠乡闾，博通今古，弱冠明经，擢第吏部选。
    君名智昭，字洛，京兆华原人也。幼年聪敏，识用多奇，日诵万言，尤工书算。甄别宝玉，性闲技巧，好歌咏事王侯，此乃君之行也，君之明也。养亲纯孝，甘脆无亏，交游克诚，信道日益，友于兄弟，共被均衣，见善必悛，归心三宝，君之孝也，君之仁也。晓阴阳义，通挈壶术，事瞿昙监，侍一行师，皆称聪了，委以腹心，君之德也，君之能也。掌历生事，习业日久。勤事酬功，授文林郎，转吏部选。时载五十有六，运薄陵迟，降年不永。婴疾累月，药饵无徵，病甚日笃，终於其家。
    呜呼！生兮有涯，逝川长没。备凶仪，习吉兆，以戊子岁实沈月五日癸酉，殡於长安龙首乡。礼也。有子五人，顺也、运也、训也、慎也、俊也。昊天罔极，泣血如流。恐代久陵夷，高崖为谷，孝心远纪，式刊铭志：
    长原孤坟，松贾萧森。刊石遐纪，流芳德音。泰山其颓，梁木其摧。五子荼毒，追慕增哀。
    ○唐故云麾将军行右龙武军将军上柱国开国侯南阳张公墓志铭
    鸟能飞万里，其有鹏乎？鱼能吸百川，其有鲲乎？夫鲲鹏之处者，非沧海而不居，非扶摇而不动，岂秋潦夕吹，而能加其志焉？士有佐世之才者，非艰难而不投，非明君而不事，岂斗筲凡类，而能效其节焉？则我南阳张公，功可著矣！
    公讳安生，谱谍清华，门多高士，汉有留侯秘略，晋有司空博识，累叶冠冕，晖曜相继。祖讳泰，考讳贞，并儒素隐躬，遁迹不仕，田园蕴道於高尚，诗书袭德於风雅。後因公列爵，追赠考扶风郡司马，父因子贵，以忠彰孝。公骏骨天资，伟貌神秀，拔奇材於众外，先武略於群右。景□中，属韦氏窃权，群凶暴溢，扰我黔庶，残我王室。公乃叶忠谋为佐弼，识潜龙必跃於□霄，知牝鸡伏诛於斧质，提一剑而直入，扫九重以殄谧，再清京兆之天，重捧长安之日。谋深於周邵，功越於平勃，古往已来，莫之与匹！公以功高职卑者志士之让，初退後进者达人之渐，故辞公侯之封，就戈戟之任，毕能身荣於紫绶，门曜於丹戟，得冯异大树之名，免萧何小过之责。有始有卒，其惟公乎？遂解褐授果毅，二迁折冲，一拜郎将，再转中郎，毕於龙武将军矣！食邑九百户。公历官无亏，公务有要，处事有则，人莫能犯。或帝居内宫，则警卫严肃；或驾行外仗，则旗队克齐。其动也若鹰鹗迥迅，其止也，状师虎群怖。电转星流比其速，云回霞卷处其事。暨乎晚载，自强不息者，ム公而已，以天宝十三载冬十一月十日，扈从薨於昭应县之官第也，享载七十有一。
    初，公染疾城中，将赴汤所，左右留劝，作色不从。曰：“吾亦知难保者命，但殒随君侧，以表忠诚。亦知易殁者身，但死在营间，用彰勤节，使魂归帝乡之路，心存皇阙之下，愿之足矣！汝等勿违。”言毕，扶疾即行，到遂终彼，所谓临事无苟惮，临困无苟免。及回榇於路，谁不伤悼？嗣子庭训等，侍疾而捧药泪枯，返柩而攀舆气辍。夫人太原郡君王氏，先公近殁，苫庐犹新，重举，泣地未绝，号天更哀。又以翌载春二月十二日，别兆葬於龙首之原。礼也。素坟上筑而永固，元堂下而深坚。白云孤飞，招将军之勇气；绿柏旁植，表武士之高节。恐陵谷有迁，刻铭以记。铭曰：
    鹗之迅兮飞已绝，士之勇兮谋且决。临难不惧兮忠臣节，奉我明後兮诛暴蘖。贵兮雁行列，花萼忽凋兮一枝缺。独有功名兮千载存，刻石诜铭兮记坟阙。
    ○游击将军守左卫马邑郡尚德府折冲都尉左龙武军宿卫上柱国张府君墓志铭
    噫夫！苍穹不仁，殓我能干，德星落彩，和璧韬光者欤？爰我所珍，清河张公，字希古，晋司空华之裔绪也。惟祖厥父，耿逸驰芳，兢惕怡然，匪干荣禄。优游自得，凛霜松之操；岐嶷孤拔，挺风□之气。公负河岳之粹英，育辰象之灵质。亭亭高耸，远振雄名；杰杰威棱，龙城独步。门延宾侣，岂谢季伦？精舍楼台，有齐须达。加以武略兼著，公忠必闻，历践荣班，宿卫清禁，累迁马邑郡尚德府折冲都尉、游击将军上柱国员外置同正员，莫不献肝胆於玉阶，输腹心於金阙，惟谨惟励，不僭不瑕。岂图二竖兴灾，两楹构祸，药物无护，酷烈所锺，白日长辞，黄泉永赴。则以天宝十四载十月十七日，终醴泉里之私第，春秋七十有三。天宝十有五载四月二日，窆於凤城南樊川之北原。礼也。太夫人天水赵氏，恭而有礼，时称孟轲之母，璋播美，松竹茂心。诞三子。长曰行瑾，次曰崇积，并武部常选。季谈俊，卫尉寺武器署丞。呜呼！谁免乎荣枯？适睹全盛，今已沦殂。梁木折，泰山颓，三子肠断，二女情摧，咄嗟人代，天道回，其词曰：
    公之英声，振区宇兮。公之勇义，如龙虎兮。彼上苍苍，何不仁兮？佥称我之至所珍兮，泉门此日，一关闭兮。玉颜何春？再相诣兮。表余平生，情殷至兮。饬琬炎以凿铭记兮。
    ○张从师墓志
    河南府法曹参军有唐逸士吴郡张从师，冲和纯粹，辩博闳达，卓荦好古，傥荡逸群。秀才高第，历官五政，忘怀乐道，如浮□无心，野鹤独立。上元二年终，葬虎邱西原。子惟俭惟静，弱岁皆精《左氏》《谷梁》《春秋》，弟从申，时为秘书省正字。从师祖损之，隋侍御史水部郎。损之生氵宏，硕学丽藻，名动京师，从师之父也。从申自有时名，书法甚高。
    ○成纪府左果毅张公墓志铭
    公讳希超，字少逸。其先清河人也。汉末因避地过江，遂居於杭州盐官县焉。祖楷，陈王府谘议。父徵，隐Т邱园，高尚不仕。公即徵之次子也。公性实惠和，材兼文武，行必由本，言皆中规。忽以贞元元年五月五日，寝疾终於袁花里之私第，享年五十有七。即以其年十月十一日，迁窆於皇冈村北平原。礼也。公有一子曰灞，少习典坟，游心文囿。衔悲泣血，愿有志焉。其词曰：
    高岸为谷，深谷为陵。千年万岁，惟斯可凭。
    ○上柱国梁府君墓志铭
