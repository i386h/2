<!-- { "loadSidebar": true } -->
　　召下还乡日仍是罇前送客人
　　同朱宫允王内史眺郭外双林庵后院河水次壁间韵
　　荷风吹度暮秋天越客同登説法筵祗爲道林相忆久晩来如上剡溪船
　　题乘犍读书图
　　深林牧犊晓烟新露下松杉滴满身不识比来工画客因何写出带经人
　　二
　　春草深林细雨初乌犍下坂不曾锄恰疑人向缑山去独坐蒲鞯看汉书
　　饮王大司马园林八首
　　绿野堂成野兴浓开罇长对碧芙蓉闲寻翠嶂才三叠便隔红尘几万重
　　二
　　玲珑石洞覆丹蕉洞口红泉泻去遥记得曲梁斜渡处贺湖南畔马臻桥
　　三
　　潜行复壁忽天开石上雕盘泛白醅不是羊裴连榻坐却疑误入洞中来
　　四
　　廻廊屈曲畵栏低紫蔓苍藤到处迷十月晴光翻叶尽尚余清影幔亭西
　　五
　　石楼高处一壶悬万树秋花接禁烟欲覔三山瑶海外但看双阙彩云边
　　六
　　松台月上待龟黄八节滩前再举觞佳客总归履道里名园原在集贤坊
　　七
　　东都赐第近
　　宸居谁道韦家旧谷虚时启嫏嬛微探去满牀散叠李筌书
　　八
　　冰荷开尽簇朱茵鹤露浇成马埓银紫峤丹山何处返夜来愁煞醉归人
　　漫和尤太史马上口占原韵二首
　　家在江南杨柳村村前有客每停轩爲栽洛下潘家果长到吴中顾氏园
　　二
　　家在江南杨柳村毎逢佳节断人防今来无酒浇寒食犹典朝衣出便门




　　西河集巻一百四十二
　　钦定四库全书
　　西河集巻一百四十三
　　翰林院检讨毛竒龄撰
　　七言絶句【六】
　　下直东华门遇雪
　　蓬观寒生午漏稀掖门东岀乍添衣宫墙栁色俱凋尽那得杨花扑地飞
　　二
　　万里霃云羃四隣寒风刮地总无尘谁怜玊树花生候尚有金门裘敝人
　　寄田使君督学按部云间
　　薄海文章有几存淮南词赋自言尊何如轺使相临处江左名流尽在门
　　二
　　抡才按部遍江闗佳士菰芦自往还谁信龙津人去后顾雍犹自在云间【谓徐允哲也】
　　陆明府有水晶一团中含水草影碧色名万年冰属赋率笔
　　一团清水莹遥空万里昆明洑道通却讶春江苹藻影何年收入玉壶中
　　二
　　谁割林圻碧玉泉中含水草尚鲜妍无如官到陈彭冷恶説寒冰有万年
　　为如臯冒生题册
　　公车嶻倚天髙何似扬州江上涛紫气千重南望逺有人把巻在如臯
　　二
　　生平三至广陵城作赋曾无东部名今日为修髙士传题诗一寄冒先生
　　奉和呈裕亲王园林题壁三絶句原韵应教初秋
　　小苑寒林初作花苑墙西上接东华那知隆庆坊边桞只在岐王旧赐家
　　秋声
　　秋到长安思渺茫五王宅傍
　　御街长一闻叶向林间下顿觉风来水殿凉
　　荷叶池
　　荷花开尽叶犹香雨后倾珠似夜光但使恩波留太液何湏折作葢头妆
　　寄答上海徐允哲
　　敝衣羸马结黄尘待诏公车又一春遥忆申江新雨后晴牕深坐读书人
　　二
　　御河杨桞甫垂丝寄到徐陵宫体诗日探懐中吟未了天街四月卖浆时
　　三
　　槐堂初入暑风清梅雨江南一望平记得沪城相别处青龙浦口夏云生
　　四
　　制诏求贤空复催金台终自待君来晋庭纵授王康第汉主还思徐乐才
　　题同舘王检讨桃实畵幛
　　玉洞桃花碧叶隂紫文缃核间黄金分明一片绥山景何日移来到上林
　　二
　　桃实如拳褁绣苔雕盘尚未荐瑶台金门自是神仙侣故遣东方偷得来
　　无题
　　华堂锦宴夜吹笙仙女盈盈下太清莫道彩云无覔处隔帘听得和歌声
　　二
　　华堂锦宴夜吹箫仙女盈盈下碧霄莫道畵帘相望逺银丝隔得两三条
　　闽江送许遇之豫章
　　黄雀风生笋簟凉蒲帆四月下康郎闽南多少鲜红荔散作船头碎锦囊
　　二
　　细雨蒙蒙好濯枝【五月有濯枝雨】长途节候最堪思遥知南浦传觞日正是东湖竞渡时
　　三
　　迤逦秋屏揽胜多旌阳原是旧岩阿莫怜丹灶无人问湏记陶缾有客过【南昌许逊为旌阳令陶缾遇书室名】
　　四
　　红兰开尽緑兰开我亦从兹去越台君到浔阳倘乘兴可能还泝浙潮来
　　雪滩钓叟歌四首
　　白雪滩头旧隠沦雪花深处一垂纶芦中来往人争识道是吴江顾茂伦
　　二
　　松陵东下水潆洄浪花都作雪花堆投将犗子冲舟去钓得鲖鱼似屋来
　　三
　　白荻花开笠泽东移家住在荻花中前身疑是沧江叟后身疑是紫溪翁
　　四
　　西塞渔人未著书清滩万叠雪来初松陵原有天随子早向吴江学钓鱼
　　敬制
　　仁孝皇后
　　孝昭皇后挽歌词十四章【有序】
　　康辛酉春仲【臣竒龄】防送
　　大行两皇后梓宫于沙河城东之窦家庄敬随诸臣后迎
　　仗而泣爰思古者虞殡必有歌词近世执绋不止铃铎故濯龙望幸朱奢进诗筮龟而行潘岳作颂乃以二年如丧之期加之百辟啣哀之日沙城旧殡齐赴
　　陵园舘阁诸臣共扶纚綍□觏畵云之蜃軷顿伤坠露于蜼衣马头袐器宛若神携雀尾明旒凄然目断则愉皇之舞可以稍迟引殡之辞在所不免虽前人哀軆多用短章唐世挽诗率皆五律顾白傅之挽元相亦用七言即江渊之哭宣妃仅成两韵况乎絶句本清商遗调按之可为歌曼声传薤露新吟闻者易以感因不辞鄙陋爰为此词世有知音或无贻诮
　　金幢畵翣导龙轲挽绋争传虞殡歌
　　双辇一时归玉隧千官齐送在沙河
　　二
　　帷宫晓度慢吹箫卤簿开时宫仗遥京兆寝园湏有防君王且辍未央朝【时　上亲防殡至山陵】
　　三
　　红桩矗处缆墙低筥藻筐苹荐席齐蜃辂未离沙涧外云旌已过窦庄西
　　四
　　古堞徐开
　　殡殿尊容衣先已驾辌輼当时玉燕藏幽箧此日金蚕绕羡门【初　两梓宫俱殡沙河】
　　五
　　幡幡旒旐夹朱幑疑是英皇并狩归天半晓霞明象物车前清露湿灵衣
　　六
　　石竁曽通明月弯潞亭东去旧桥山六飞排作三屯衞五校行来防换班
　　七
　　羽葆千重映雾明驾将双鹤负铭旌太常不用吹笳去仗马交啣秘器行
　　八
　　亲王命妇各班排才见龙輴便举哀不信敷天愁思切试听动地哭声来
　　九
　　璇宫节俭本天然生贷贫人脂泽田几日六騩临御处尚抛贳路纸黄钱
　　十
　　独孤卜宅建陵园遗命因山塟长孙
　　两后后先真
　　圣善
　　皇情痛悼有何言
　　十一
　　彤管徽章定
　　母仪并夸防徳共嫘师纵饶左氏为哀曲犹少扬云作咏词
　　十二
　　遵化陵园辇路通
　　先皇曽此塟遗弓移旃不惮宫车逺长恐昭丘在望中
　　十三
　　雉尾髙搴逐繖回白云千里障瑶台羽霓归去原无迹惟有山前青鸟来
　　十四
　　法驾东行过玉田清尘除道百神聨哀歌恐助
　　皇情恻不把铜铃引殡前
　　祝母词为罗氏兄弟作
　　芙蓉花发射阳湖日景南回岁未徂何事防云留不去祗因庭树有三珠
　　二
　　莫道庭闱乐事非罗含兄弟世应稀襄阳耆旧知多少共采荷花赠舞衣
　　嵗暮入史舘书感用家太史韵
　　日从东观讨遗编坐弄铅黄度岁年自笑中郎生子晩纵修汉史有谁传
　　二
　　千门爆竹嵗将除尚跨三花进石渠中夜草成羣盗传教人泪湿一牀书【时题中有盗贼传故云】
　　何使君画轴
　　天际芙蓉有路通梅花庄上鉢池东使君曾守东扬郡身在千岩万壑中
　　花烛词为冯公子恊一作
　　相国堂前花烛开趋庭洗马洞仙才移将海上连枝木琢作人间合卺桮
　　二
　　深房画柱夹金杠时有防云覆绮牕枕上芙蓉梁上燕怪他事事总成双
　　三
　　亲迎北府控骖驔何事炎风理镜函只为榴花能结子爱将萱草种宜男
　　四
　　结就红丝暗里牵华灯慢把百枝燃但悬甲舍新裁帐好撒开元旧赐钱
　　五
　　试着单衫别様红乡音遮莫学吴侬麻姑衣绣西施屧家在蘓州鹿埭东【新夫人为昆山徐宫坊女】
　　六
　　孔雀筵开泛客巵日长犹恐促妆迟谁知防笔题奁处只在银屏却扇时
　　送徐仲山南归
　　当时郡国举才贤独诣公车思黯然记得秋潮初涨后与君相遇大河边
　　二
　　太常防奏本无期司马门间召试迟谁使公孙留北阙偏教辕固返东淄
　　三
　　西风吹桞御河黄出宿街南光宅坊思煞故园残暑后荷花初放贺家荘
　　四
　　晓日横门设锦茵绕朝此际赠鞭新中书门下停车久曽荐徐宁第一人【益都夫子拆巻时特执巻荐之　御前】
　　五
　　周官湖口旧渔矶囘首江臯事事非欲送故人归里闬顿令清泪满朝衣
　　六
　　九门地震尚諠阗何事还登惜别筵能用士如王吉軰不教人忆汉宣年
　　七
　　双鳬北向一南翔悔见溪云出岫长寄语君家女都讲莫将新句贮金箱【谓及门昭华也】
　　和王侍读索梅庚画片原韵
　　拟作蓬山万里逰小牕松竹绘清秋不知尘世余多少此地能安十二楼
　　龚节孙以种橘小影索题二首
　　金衣素袖晓烟笼家在荆溪水榭东不道长安旧图画双顔犹带洞庭红
　　二
　　朱盘橘柚剖霜天但对斯图意惘然防见蓬莱移种去误传天寳十年前
　　答和陆大嘉淑见贻原韵
　　怜君埀老客燕齐落日重逢禁苑西何处相期最相信钱塘江上伺潮鸡
　　二
　　曾共登楼眺碧空平泉佳兴有谁同可怜阁下千株杏留得溪南一树红
　　三
　　银筝促促慢教搊万仞黄埃起暮愁旧日酒徒今散尽燕姬虽好不湏留
　　题刘生抱琴图
　　伯伦意气道眞才手把枯笤埽绿苔此际长安好风日肯擕雷氏斵桐来
　　二
　　谁倩长康写令顔深林日夕自来还当前无限沧洲兴只在髙山流水间
　　同年丘检讨予养归里
　　一纸黄封出
　　九重
　　圣人教孝每优容只因膝上需文度故遣云间反士龙【检讨为学士南斋难弟】
　　二
　　刺史堂髙覆白云【其尊人曾为刺史】河流千里接淮濆羡君衣上三花锦散作庭前五色文
　　三
　　金书百轴褁彤幨载去犹存修史衔借问锦堂桦烛里夜来半臂有谁添
　　四
　　榆火初传百子池横门防两送丘迟最怜朝罢贻鞭日正是清明折桞时
　　送友人归苕溪
　　京洛相期愿已违前溪犹认旧柴扉只怜通潞亭边桞无数长条挽客衣
　　二
　　平津东阁住多年归泛菱湖雨后船囘首故人烟障里还骑羸马蓟门边
　　上已同王二光禄修禊即事
　　细雨新吹九陌尘桃花又放曲江春同来桞市传觞客仍是兰亭修禊人
　　二
　　骏马郊原笼碧丝红竿挑餤踏花时如何两度芳林宴不作王融上已诗
　　清明二首
　　百两骡车辗翠钿单衣试着便门前秪因汉苑先传火宫桞千株总帯烟
　　二
　　新裁寳幙障平芜折得杨枝挿鬂无此日故园风雨后画船开满贺家湖
　　题顾眉生校书画兰册子【眉生曲中伎有名后为龚尚书妾名横波夫人】
　　莫愁湖畔緑云鬟手碾香螺画逺山撷得洞庭花数本好留青影在人间
　　二
