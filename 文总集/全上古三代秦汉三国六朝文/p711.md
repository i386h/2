<!-- { "loadSidebar": true } -->
　　君讳嘉，字万年，江夏鄂人也。曾祖父宗，以孝行称，仕吴司马，（案：《晋书·孟陋传》袁宏《孟处士铭》作“司空”，《世说·贤媛篇》注作“司徒”，此作“司马”，必有一误。）祖父揖，元康中为庐陵太守，宗葬武昌新阳县，子孙家焉，遂为县人也。君少失父，奉母二弟居，娶大司马长沙桓公陶侃第十女，闺门孝友，人无能间，乡闾称之。冲默有远量，弱冠，俦类咸敬之。同郡郭逊，以清操知名，时在君右，常叹君温雅平旷，自以为不及。逊从弟立，亦有才志，与君同时齐誉，每推服焉。由是名冠州里，声流京邑。太尉颍川庾亮以帝舅民望，受分陕之重，镇武昌，并领江州，辟君部庐陵从事。下郡还，亮引见，问风俗得失，对曰：“嘉不知，还传当问从吏。”亮以尘尾掩口而笑。诸从事既去，唤弟翼语之曰：“孟嘉故是盛德人也。”君既辞出外，自除吏便步归家。母在堂，兄弟共相欢乐，怡怡如也。旬有馀日，更版为劝学从事。时亮崇修学校，高选儒官，以君望实，故应尚德之举。太傅河南褚褒，简穆有器识，时为豫章太守，出朝宗，亮正旦大会，州府人士率多时彦，君在坐次甚远。褒问亮：“江州有孟嘉者，其人何在？”亮云“在坐，卿但自觅。”褒历观，遂指君谓亮曰：“将无是邪？”亮欣然而笑，喜褒之得君，奇君为褒之所得，乃益器焉。举秀才，又为安西将军庾翼府功曹，再为江州别驾马巴丘令，征西大将军谯国桓温参军。君色和而正，温甚重之。九月九日，温游龙山，参佐毕集，四弟二甥咸在坐。时佐吏并著戎服，有风吹君帽堕落，温目左右及宾客勿言，以观其举止。君初不自觉，良久如厕，温命取以还之。廷尉太原孙盛（案：《晋书·孙盛传》未言为廷尉。）为谘议参军，时在坐，温命纸笔，令嘲之。文成示温，温以著坐处，君归见嘲，笑而请笔作答，了不容思，文辞超卓，四坐叹之。奉使京师，除尚书删定郎，不拜。孝宗穆皇帝闻其名，赐见东堂，君辞以脚疾，不任拜起，诏使人扶入。君尝为刺史谢永别驾，永会稽人，丧亡，君求赴义，路由永兴，高阳许询，有隽才，辞荣不仕，每纵心独往，客居县界，尝乘船近行，适逢君过，叹曰：“都邑美士，吾尽识之，独不识此人，唯闻中州有孟嘉，将非是乎，然亦何由来此？”使问君之从者，君谓其使曰：“本心相过，今先赴义，寻还就君。”及归，遂止信宿，雅相知得，有若旧交。还至，转从事中郎，俄迁长史，在朝聩然，仗正顺而已。门无杂宾，尝会神情独得，便超然命驾，迳之龙山，顾景酣宴，造夕乃归，温从容谓君曰：“人不可无势，我乃能驾御卿。”以疾终于家，年五十一，始自总发，至于知命，行不苟合，言无夸矜，未尝有喜愠之容。好酣饮，逾多不乱，至于任怀得意，融然远寄，傍若无人。温尝问君：“酒有何好，而卿嗜之。”君笑而答曰：“明公但不得酒中趣尔，又问：“听妓，丝不如竹，竹不如肉。”答曰：“渐近自然。”中散大夫桂阳罗含赋之曰：“孟生善酣，不愆其意。”光禄大夫南阳刘耽，昔与君同在温府。渊明从父太常夔尝问耽：“君若在，当已作公否？”答云：“此本是三司人。为时所重如此。渊明先亲，君之第四女也。凯风寒泉之思，实锺厥心。谨案采行事，撰为此传，惧或乖谬，有亏大雅君子之德，所以战战兢兢，若履深薄云尔。赞曰：孔子称进德修业，以及时也。君清蹈衡门，则令闻孔昭；振缨公朝，则德音允集。道悠运促，不终远业，惜哉！仁者必寿，岂斯言之谬乎。（本集）

　　○五柳先生传

　　先生不知何许人也。亦不详其姓字。宅边有五柳树，因以为号焉。间静少言，不慕荣利。好读书，不求甚解。每有会意，欣然忘食。性嗜酒，家贫不能恒得，亲旧知其如此，或置酒而招之。造饮辄尽，期在必醉；既醉而退，曾不吝情去留。环堵萧然，不蔽风日。短褐穿结，箪瓢屡空。晏如也。常著文章自娱，颇示己志。忘怀得失，以此自终。赞曰：黔娄有言：“不戚戚于贫贱，不汲汲于富贵。”其言兹若人之俦乎？酬觞赋诗，以乐其志，无怀氏之民欤？葛天氏之民欤？（本集，又昭明太子《陶渊明传》，《晋书·陶潜传》，《宋书·陶潜传》。）

　　○祭程氏妹文

　　维晋义熙三年五月甲辰，程氏妹服制再周，渊明以少牢之奠，俯而酹之，呜呼哀哉！寒往暑来，日月寝疏。梁尘委积，庭草荒芜，寥寥空室，哀哀遗孤。肴觞虚奠，人逝焉如。谁无兄弟，人亦同生。嗟我与尔，特百常情。慈妣早世，时尚孺婴。我年二六，尔才九龄。爰从靡识，抚髫相成。咨尔令妹，有德有操。靖恭鲜言，闻善则乐。能正能和，惟友惟孝。行止中闺，可象可效。我闻为善，庆自己蹈。彼苍何偏，而不斯报。昔在江陵，重罹天罚。兄弟索居，乖隔楚越。伊我与尔，百哀是切。黯黯高云，萧萧冬月。白云掩晨，长风悲节。感惟崩号，兴言泣血。寻念平昔，觞事未远。书疏犹存，遗孤满眼。如何一往，终天不返。寂寂高堂，何时复践。藐藐孤女，曷依曷恃。茕茕游魂，谁主谁祀。柰何程妹，于此永已。死如有知，相见蒿里。呜呼哀哉！（本集）

　　○祭从弟敬远文

　　岁在辛亥，月惟仲秋，旬有九日，从弟敬远，卜辰云窆，永宁右土。感平生之游处，悲一往之不返，情恻恻以摧心，泪愍愍而盈眼。乃以园果时醪，祖其将行，呜呼哀哉！於铄吾弟，有操有概。孝发幼龄，友自天爱。少思寡欲，靡执靡介。後己先人，临财思惠。心遗得失，情不依世。其色能温，其言则厉。乐胜朋交，好是文艺。遥遥帝乡，爰感奇心。绝粒委务，考盘山阴。淙淙悬溜，暧暧荒林。晨采上药，夕闲素琴。曰仁者寿，窃独信之。如何斯言，徒能见欺。年甫过立，奄与世辞。长归蒿里，邈无还期。惟我与尔，匪但亲友。父则同生，母则从母。相及龆齿，并罹偏咎。斯情实深，斯爱实厚。念彼昔日，同房之欢。冬无褐，夏渴瓢箪。相将以道，相开以颜。岂不多乏，忽忘饥寒。余尝学仕，缠绵人事。流浪无成，惧负素志。敛策归来，尔知我意。常愿携手，置彼众意。每忆有秋，我将其刈。与汝偕行，舫舟同济。三宿水滨，乐饮川界。静月澄高，温风始逝。抚杯而言，物久人脆。柰何吾弟，先我离世。事不可寻，思亦何极。日徂月流，寒暑代息。死生异方，存亡有域。候晨永归，指涂载陟。呱呱遗稚，未能正言。哀哀嫠人，礼仪孔闲。庭树如故，斋宇廓然。孰云敬远。何时复还，余惟人斯，昧兹近情。蓍龟有吉，制我祖行。望翩翩，执笔涕盈，神其有知，昭余中诚。呜呼哀哉！（本集，又略见《艺文类聚》三十五。）

　　○自祭文

　　岁惟丁未，律中无射。天寒夜长，风气萧索。鸿雁于征，草木黄落。陶子将辞逆旅之馆，永归于本宅。故人凄其相悲，同祖行于今夕。羞以嘉蔬，荐以清酌。候颜已冥，聆音愈漠。呜呼哀哉！茫茫大块，悠悠高。是生万物，余得为人。自余为人，逢运之贫。箪瓢屡罄冬陈。含欢谷汲，行歌负薪。翳翳柴门，事我宵晨。春秋代谢，有务中园。载耘载耔，乃育乃繁。欣以素牍，和以七弦。冬曝其日，夏濯其泉。勤靡馀荣，心有常间。乐天委分，以至百年。惟此百年，夫人爱之。惧彼无成，忄曷日惜时。存为世珍，没亦见思。嗟我独迈，曾是异兹。宠非已荣，涅岂吾缁。ㄏ兀穷庐，酣饮赋诗。识运知命，畴能罔眷。余今斯化，可以无恨。寿涉百龄，身慕肥遁。从老得终，奚所复恋。寒暑逾迈，亡既异存。外姻晨来，良友宵奔。葬之中野，以安其魂。我行，萧萧墓门。奢耻宋臣，俭笑王孙。廓兮已灭，慨焉已遐。不封不树，日月遂过。匪贵前誉，孰重後歌。人生实难，死如之何。呜呼哀哉！（本集，《艺文类聚》三十八。）

　　○八儒

　　夫子没後，散于天下，设于中国，成百氏之源，为纲纪之儒，居环堵之室，荜门圭窦，瓮牖绳枢，并日而食，以道自居者，有道之儒，子思氏之所行也。衣冠中动作顺，大让如慢，小让如伪者，子张氏之所行也。颜氏传《诗》为道，为讽谏之儒，孟氏传《书》为道，为疏通致远之儒；漆雕氏传《礼》为道，为恭俭庄敬之儒；仲梁氏传《乐》为道，以和阴阳，为移风易俗之儒！乐正氏传《春秋》为道，为属辞比事之儒；公孙氏传《易》为道，为洁净精微之儒。（本集，《圣贤群辅录》。）

　　○三墨

　　不累于俗，不饰于物，不尊于名，不忮于众，此宋、尹文之墨；裘褐为衣，跋乔为服，日夜不休，以自苦为极者，相里勤、五侯子之墨；俱称经而背谲不同，相谓别墨以坚白，此苦获、已齿、邓陵子之墨。（本集，《圣贤群辅录》。）
卷一百十三
华简
简，元康中太学博士。

　　○上言风师雨师不得避讳

　　案《周礼大宗伯职》云：“栖燎祀司中、司命、风师、雨师。“此礼文正称，应如《丙辰诏书》，不改其名。（《通典》一百四。）
李
，元康中为侍御史，拜楗为太守。

　　○为流人上表

　　流人十万馀口，非汉中一郡所能振赡。东下荆州，水遄迅险，又无舟船。蜀有仓储，人复丰稔，宜令就食。（《晋书·载纪·李特传》。元康中，关西流人数万家入汉，中上书求寄食巴蜀，朝议不许，遣侍御史李持节慰劳，且监察之，不令入剑阁。至汉中，受流人货赂，反为表云云，朝廷从之。）
耿滕
滕，中山人，元康中为成都内史，永康初加折冲将军，代赵为益州刺史。不受代，被杀。

　　○密上流民表

　　流民刚戆而蜀人懦弱，客主不能相饶，宜移还其本土，不者与东三郡隘地观其情态，渐不可长，将移秦雍之祸于梁益矣。

　　仓库虚竭，无以应锋镝之急，必益圣朝西顾之忧。（并见《华阳国志》，又《晋书·载纪·李特传》与此小异。）
纪瞻
瞻字思远，丹阳秣陵人。徙居历阳，元康中察孝廉，不行。後举秀才，永庚初又举寒素，大司马辟东阁祭酒，除鄢陵公国相。左降松滋侯相，太安中弃官归，召为尚书郎，不就。元帝镇下邳，引为安乐军谘祭酒，随府迁镇东长史，封都乡侯。加扬威将军，除会稽内史，寻迁丞相军谘祭酒，封临湘县侯，愍帝召为侍中，不就。元帝即位，拜侍中，转尚书，以疾免，寻除尚书右仆射。明帝时转领军将军，加散骑常侍，进骠骑将军，卒年七十二。谥曰穆。

　　○与秀才对策

