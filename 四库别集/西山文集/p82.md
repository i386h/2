<!-- { "loadSidebar": true } -->
　　因者依也言与人相依须是其人可以亲近方得如士之择友男之择妇女之择壻以至于臣之择君皆是若其初不谨则后来虽欲悔而不可得也又如为人臣属而事其长亦须看此人可亲与否如其人非贤者轻易依附一为其所荐则终身便有举主之分如何悔得以此推之凡百皆然大抵以审择于始为贵也
　　问杨墨【就有道章注】
　　墨翟兼爱其初本是学仁不知仁者心无不溥而其施则有差等如亲亲与仁民不同仁民与爱物不同就亲亲之中事父与事兄不同处夫妇处朋友又与事兄不同盖心无不溥者仁也【理一】其施有差等者即仁中之义也【分殊】今亲亲与仁民同则是视父母如视他人矣故其流至于无父也杨氏为我本是学义不知义者制事之宜也处君臣处父子处朋友事事物物各当其所乃合于义今但知有己而已则于君不必忠于子不必孝凡处人伦之间无一而当矣故其流至于无君【専言无君者指其最大者而言之也】无君无父则是禽兽矣此学者所以当求正于有道也
　　问理性命【五十知天命注】
　　穷理谓事事物物各有其理穷究之而无不尽也此即大学所谓格物也尽性谓一性之中万善备具如性中有仁我则尽其仁之至性中有义我则尽其义之至礼也智也亦然如此方是尽性若十分之中有一毫一厘欠阙亦未可谓之尽性至于命言理既无所不穷性既无所不尽便自然至于命此即孟子知性即知天之意穷理主知而言尽性主行而言知得尽行得尽便是至于命
　　问父母惟疾之忧
　　问身体髪肤受之父母不敢毁伤孝之始也自古忠臣义士奋不顾身视死如归如此则是不孝矣此又何也曰此与其他毁伤不同盖杀身所以成仁既成仁则孝在其中矣因为说杀身成仁则形虽亏其理不亏身虽殒其性不失乃所以为孝也昔晋周处死于战阵其母犹在太常贺循諡之曰孝以常情言之母在而死于国可以为忠而不可以言孝矣而晋人乃称周处为孝者盖忠孝一理能忠于君乃所以为孝也然捐身难乃处臣子之变如曽子之战兢自守乃处人子之常要当参观可也
　　又西铭推事亲之心以事天盖父母生我者也而所以生之者天地也天赋以气地赋以形父母固我之父母也天地亦我之父母也朱文公曰父母者一身之父母也天地者人与物已与人皆共以为父母也父母之生我也四肢百骸无一不全必能全其身之形然后为不忝于父母天地之生我也五常百善无一不备必能全其性之理然后为不负于天地故仁人事亲如事天事天如事亲此又西铭之妙指不可以不知也
　　问非其鬼而祭章
　　鬼神之理虽非始学者所易穷然亦须识其名义若以神示鬼三字言之则天之神曰神【以其造化神妙不测也】地之神曰示【以其山川草木有形可见显然示人也示古祗字】人之神曰鬼【鬼谓气之已屈者也】若以鬼神二字言之则神者气之伸【发出】鬼者气之屈【收回】气之方伸者属阳故为神气之屈者属隂故为鬼神者伸也鬼者归也且以人之身论之生则曰人死则曰鬼此死生之大分也然自其生而言之则自防而壮此气之伸也自壮而老自老而死此又伸而屈也自其死而言之则魂游魄降寂无形兆此气之屈也及子孙享祀以诚感之则又能来格此又屈而伸也姑举人鬼一端如此至若造化之鬼神则山泽水火雷风是也日与电皆火也月与雨亦水也此数者合而言之又只是隂阳二气而已隂阳二气流行于天地之间万物赖之以生赖之以成此即所谓鬼神也【气之伸为神如春夏生长是也气之屈为鬼如秋冬敛藏是也】今人只以塑像画像为鬼神及以幽暗不可见者为鬼神殊不知山峙川流日照雨润雷动风散乃分明有迹之鬼神【日出为神入为鬼雨润为神止为鬼雷动为神息为鬼风散为神收为鬼】伊川曰鬼神者造化之迹又曰鬼神天地之功用横渠曰鬼神二气之良能凡此皆指隂阳而言天地之气即人身之气人身之气即天地之气
　　易系辞曰精气为物游魂为变人之生也精与气合而已精者血之类是滋养一身者故属隂气是能知觉运动者故属阳二者合而为人精即魄也目之所以明耳之所以聪者即精之为也此之谓魄气充乎体凡人心之能思虑有知识身之能举动与夫勇决敢为者皆气之所为也此之谓魂人之少壮也血气强血气强故魂魄盛此所谓伸及其老也血气既耗魂魄亦衰此所谓屈也既死则魂升于天以从阳魄降于地以从隂所谓各从其类也魂魄合则生离则死故先王制祭享之礼使为人子孙者尽诚致敬以焫萧之属求之于阳灌鬯之属求之于隂求之既至则魂魄虽离而可以复合故礼记曰合鬼与神教之至也神指魂而言鬼指魄而言此所谓屈而伸也
　　问鬼神二气之良能曰既有隂阳二气则自然有徃有来有阖有辟有消有息有聚有散盖其理自然如此故曰良能此乃借孟子良知良能之名以形容二气孟子本意谓孩提之童莫不知爱其亲及其长也莫不知敬其兄此本然之性如此非出人为隂阳二气屈伸亦是本然之理故借此二字以明之徃阖消散屈也来辟息聚伸也
　　问鲁赐周公礼乐【雍彻注】
　　程子言周公之功固大矣然皆臣子之所当为此正如孟子曰事亲若曽子可也曽子之孝可谓极其至矣孟子只以为可也盖事亲不如曽子则是人子之道有亏必如曽子方得恰好推而言之为君必如尧然后为尽君道为臣必如舜然后为尽臣道不然则皆是欠阙学者知此则凡于人伦曲尽其至无一毫之亏方是全得当为之职分初非过当也【无父母则无此身我因父母而有此身则事亲自合尽孝无君上则无此爵位我因君上而有此爵位则事君自合尽忠此只是尽其本分当为之事非过外也】
　　问仁字【人而不仁章】
　　凡天下至微之物皆有个心发生皆从此出縁是禀受之初皆得天地发生之心以为心故其心无不能发生者一物有一心自心中发出生意又成无限物且如莲实之中有所谓么荷者便俨然如一根之荷他物亦莫不如是故上蔡先生论仁以桃仁杏仁比之谓其中有生意才种便生故也惟人受中以生全具天地之理故其为心又最灵于物故其所蕴生意才发出则近而亲亲推而仁民又推而爱物无所不可以至于覆冒四海惠利百世亦自此而推之尔此人心之大所以与天地同量也然一为利欲所汩则私意横生遂流而为残忍为刻薄则生意消亡顽如鐡石便与禽兽相去不逺岂不可畏也哉今为学之要须要常持此心平居省察觉得胷中盎然有慈祥恻怛之意无忮忍刻害之私此即所谓本心即所谓仁也便当存之养之使之不失则万善皆从此而生












　　西山文集巻三十
　　钦定四库全书
　　西山文集巻三十一
　　宋　真徳秀　撰
　　问答
　　问理明诚格【问禘章】
　　禘者祭始祖所自出之帝也谓如本朝太祖是宋开基之祖僖祖【太祖皇帝之四世祖】又是始祖而上古黄帝乃赵氏所自出之帝也祭祀之礼逺及于始祖之所自出无乃太逺乎葢万物本乎天人本乎祖我之有此身出于父母也父母又出于祖祖又出于始祖始祖又出于厥初得姓受氏之祖虽年代悠逺如自根而干自干而枝其本则一而已矣故必推始祖之所自出而祭之则报本反始之义无不尽矣若非仁孝诚敬之极至岂有知此礼而行之乎葢凡人于世之近者【如考妣祖考妣】则意其精神未散或尝逮事而记其声容必起哀敬之心而不敢忽若世之逺者相去已久精神之存与否不可得而知人素不识其声容则有易忽之意故禘礼非极其仁孝极其诚敬者不能知其理不能行其事【惟仁孝之深者能知此身之所自来惟诚敬之至者能知我之精神即祖考之精神】茍能知此理矣【至难知者鬼神之理】则其他事物之理又何难知之有茍能感格矣则推而格天地者此诚而已推而感神明亦此诚而已故曰理无不明诚无不格于治天下何难哉
　　问媚灶
　　圣人道大徳宏如天地故其发言浑浑乎如元气之运然于门人弟子则或竣其词以规儆之如曰野哉由也如曰小人哉樊须也如曰予之不仁也葢其视门人弟子如子弟其有过但当竣责若一时权臣小人平日未尝相孚一旦发非理之问圣人之答之也既不可顺指以求合又不可忤意而招祸故其言从容巽顺若无所触忤然皆本乎正理而未尝有一毫之阿狥如答王孙贾曰获罪于天无所祷也答阳货曰吾将仕矣皆是此意【其对王孙贾不曰媚奥与灶之非但言获罪于天为不可使王孙贾知此意则必惕然自省平日所为拂理得罪于天者已多是乃开其悔悟之机也如不知此意亦不至触之以招祸其对阳货也货本责孔子之不仕孔子对以吾将仕矣其意谓我未尝不欲仕且将仕矣但不仕汝尔其言浑然圭角不露既非阿狥又不违忤此所以为圣人之言也常人之于权贵若非逢迎取悦则必激触取怒虽直言激触者不失为正然比之圣人气象则犹未免陷于一偏必如圣人之道徳宏大自然有此气象非勉强可及若欲师慕其万一惟敬以存飬使心平而气和则庶乎其可近尔程先生谓读论语者要识圣贤气象如此章之类优防玩味则其气象可见矣】
　　王孙贾卫之权臣观圣人获罪于天之语则其儆之深矣然他日称卫灵公之不亡则以其国有人之故而王孙贾治军旅亦与焉葢其人虽不善至于治兵则其所长此又憎而知其善之意圣人之心至公如天地此其一事也
　　问终食不违仁
　　此章当作三节看处富贵贫贱之间而不茍此一节犹是麤底工夫至终食不违又是一节乃是存心飬性细密底工夫然犹是平居暇日之事可以勉而至者至于造次急遽之时患难倾覆之际若非平时存飬已熟至此鲜有不失其本心者到此而犹不违乃是至细至密工夫其去安仁地位已不逺矣然此三节乃进徳之始终若无麤底工夫作根脚基址岂有能进于细密之地者故必以审富贵安贫贱为本然后能进于终食不违之地能终食不违矣然后能进于造次颠沛不违之地用工之序葢如此正与前章无谄无骄乐与好礼相似当考参而熟玩也
　　问志于道
　　志于道者心存于义理也耻衣食之恶者心存于物欲也理之与欲不能两立故圣人以此为戒也南轩先生尝曰天下无间界底道理欲做好人则不可望快活要快活则做不得好人此之谓也南轩之言虽麤然学者必须于此分别得明白然后可以进道不然则亦徒説而已顔子一箪食一瓢饮不改其乐此是不耻恶食子路緼袍与衣狐狢者立而不耻此是不耻恶衣前辈有云咬得菜根何事不可为是亦此意
　　问忠恕
