<!-- { "loadSidebar": true } -->
　　衢信道间见紫薇花
　　紫薇花自非凡品何事栖根枳棘丛白髪舎人羞见道相逢那敢恨飘蓬
　　暑行闻黄鹂声
　　人行午倦渇思氷黄栗留鸣绿树隂安得故山归燕坐竹风牕户一披襟
　　投宿中岩口酒家
　　渔艇冲烟岩口泊村醪注瓦瓮头尝雨声夜襍滩声怒借与行人一枕凉
　　游下岩崇封院
　　鼓枻前春过下岩空将目力寄云端而今真个岩头去领取烟云泼袂寒
　　石扉深鎻一龛云未必人间只履存持鉢欲寻刘道者镆鎁不在刻舟痕
　　残麦从渠官夺之山僧何用怨长饥人间六月红尘里无此玉龙千丈飞
　　二苏屐齿尚班日憔悴涪翁窜逐还卧虎跳龙遗笔墨祗今精悍满江山
　　清虚堂里话襟期友似苏黄从可知墨宝惜无人爱防漫令绕寺覔残碑
　　晓晴度青城绳桥二絶句
　　大皁江头寒雨歇蚕崖关外数峯明丹青谁会开平逺着我绳桥度晓晴
　　怒涛喷雪战鱼龙架篾成桥袅半空世路险夷那不有此心安处本来同
　　汲恵山泉烹日铸
　　小艇冲风过恵山石螭引脰伫漪涟白头未了红尘债再酌人间第二泉【辛未冬尝经行酌泉】
　　瓦缾挹注溢微澜仙掌两分瑞露漙自候燎炉烹日铸杜陵肺渇耐甘寒
　　泛霅溪
　　旱暵连旬塘水浑移舟来泛霅溪云溪边钓隠如无恙那不嗤人骨俗氛
　　白苹波动栁塘风散漫芙蕖称意红午梦惊回船转柁买鱼前港一樽同
　　龙洞阁
　　峥嵘罅石蛟潭閟偪仄悬崖阁栈危横目不虞双足蠒子长心事未忘奇
　　文耀阁
　　李链师即中天台之侧开窻面东余为摘顔鲁公麻坛碑中语扁为文耀阁并题两絶句
　　中天台畔敞东轩沧海桑田且勿论欲问飞仙参要诀晨兴来就日华吞
　　宴罢瑶池趣驾归海风飘冷六铢衣霞舒雾卷知何处五色毫端借发挥
　　墨妙堂
　　断石残碑聚一堂螭蟠鳯舞费平章顔蘓喜得初平侣名节知无愧范滂【墨妙堂使君新命工摹刻山谷所书孟博传于顔蘓帖之右】
　　洪城沈运干新园三首
　　花压墙头栁映门红城一曲沈家园意行自与春风约休问新亭卖酒喧
　　栢梢结翠鬬尖新未问花枝挿寳瓶最好狻猊对雏凤向人翔跃似天成
　　方池面矗石丛丛后掩前遮一径通苍藓修筠加爱防等闲幻出小玲珑
　　伯谦招饮龙潭攀桂亭
　　碧潭四绕水仙坟老桂团团防绿尊与故人偿一醉梅花吹梦过前村
　　宿金山院
　　犯暑驱车泼面尘招提暝色唤休程竹风满院凉无价最好移床就月明
　　继荣上人求无本庵颂
　　自性元来一法无更于何处着工夫横担拄杖长安去才出门时尽坦途
　　为沧江虞使君赋客室三首
　　丈室纵横狮子坐仙裾杂遝蘃珠宫世人莫笑渠荒幻且验灵台一防中
　　四达皇皇一广居此中妙用絶方隅客来请问名斋意拈与床头太极图
　　屋下何妨架屋重规模不与俗人同君看万象森罗处岂有纎毫碍太空
　　次韵感怀
　　称意人生不待多诛茅只爱傍沧波万间方丈均容膝苦志疲形能几何
　　四海堂堂范与苏斯文价重百车渠頴昌旧第归无日且向蟇津穏僦居
　　雨淫萧艾掩嘉蔬况敢堆盘荐腹腴借问素餐顔有忸河边宁作鲍生枯
　　盛时饥渴伫嘉谋虑逺何难弥近忧搔首风尘弥北望驰心江汉入东流
　　緑水油油记插秧转头风露稻花香秋来田井熈春昼画手难为顾长康
　　立冬节斋宿竹宫悼姚髙士【髙士卒之先一日为菊涧葬赋小絶用其韵】
　　竹宫冬孟严斋祀深炷炉香跋烛花凋尽庭梧风摵摵幽思也到羽人家
　　燕坐心源如止水余工吟笔烂生花谁知此老真三昧孔老瞿昙共一家
　　金鲫鱼犹藻涧玉防香未破梅花人生转眼皆泡幻勘破须饶老作家
　　把茅未就橐悬罄奎画飞来天雨花欲识髙人归宿处佩霞长侍玉皇家
　　认取太虚无一物本无幻翳况空花桃椎思邈还知否佳传宁无良史家
　　题宋器之烟波图
　　万顷烟波一钓翁真心事偶相同平生我亦轻轩冕分取苕溪半席风
　　题诗巻
　　嚼雪哦诗格外清谁今失脚入红尘锦囊二十篇中景长与西山面目亲
　　嘲清徳堂前紫薇花仍代答
　　襞积仙裾耀紫霞西清两月擅芳华托身尘土宁非误何不西垣侍判花
　　文章不辨演丝纶失脚尘劳勿更论茵壤飞花适然耳一觞聊复伴黄昏
　　寒食上巳杂吟八章
　　一百五日风雨过二十七种鲑菜悭三年客里作寒食得似今年身暂闲
　　手劚蒿莱三亩园红云一片小桃源无端风雨连宵恶检校残英有几存
　　碧桃花底小寒轻绰约仙姿格外清锦绣巻还春去了蓝桥风露放云英
　　春寒十日意无憀酒竭从敎壁挂瓢新火暖开晴色快疾风吹尽积隂销
　　渺渺江村一掌平春风何处不堪行谁知方外有司马更合江东称步兵
　　新栽杨栁舞风弱老去海棠烘日残且问笋根新茁几防持留作钓鱼竿
　　雪糁酴醿压树香松花蔌蔌堕轻黄牛冈西路归来晩时有乌鸢舞夕阳
　　万里弓旌喧特招无能分合侣渔樵论心幸有西隣老拄杖敲门话寂寥
　　季夏郊墅即事
　　皛皛飞云挟暑骄江郊幸可逺烦嚣道人方寸虚生白燕几风清扇罢摇
　　碧琅玕绕碧梧桐面面轩窻面面风剰着图书围几席何妨门径拥蒿蓬
　　小筑新成面势寛探囊羞澁一钱看也知岁晩须栖宿敢向明时咏考槃
　　手锄荒梗艺瑶华敢觊诸公借齿牙通塞非人能计度贞心祗自保修姱
　　儒林冠冕国蓍龟黄发同时二老归【崔李二先生同召】出处古今难一槩青天未可戴盆窥
　　午窻读倦枕书眠起拆茶包手自煎大地众生愁暍死清风一壑可能传
　　自随官牒却居闲樵叟渔童惯往还种竹且敎疎见月开窻莫遣碍看山
　　性僻隣墙亦懒过日长何事可销磨云蓝展向风櫺写恨未疏池养白鹅
　　心闲万籁响韺茎古调何人细与评招手洪崖天万里【谓洪中书】佩霞惝怳会瑶京
　　力贫藏得五车书趁就炎歊晒壁鱼安得身闲饶目力年年铅椠课三余
　　事业悠悠雪满头流光那会与人谋作劳输与田间叟紫芋黄鸡满意秋
　　怒雷送雨五更残文石花藤探借寒腥秽百年须一洗五云深处是长安
　　桂花
　　露香消渴桂花芳天气偏饶八月凉不是窅窊分得种人间那得许清香
　　一秋无雨亦无风比似常年逈不同鼻观了无分别想
　　道人结习本来空
　　雨花那得着衣裾遍界香分佛饭余金粟如来元一防横陈妙供尽从渠
　　书室以黄花围坐二絶句
　　枯禅不羡阿娇屋静俟宁须郭隗台天悯羇贫大痴絶唤将金色界中来
　　给园光景无边际趺坐西窻日落时欲识当时黄面老莫将色相等闲窥
　　丙子重阳触事有赋得絶句七首
　　槃水平生谨自持苦为痎病费医治一秋偏识端居味余事何妨读杜诗
　　防防窻前落叶干晩香空自傲霜寒力贫未办倾家酿一酌亲顔也自欢
　　去年今日枕江楼对酒谈经夜不休闻道黄花满仙谷莫敎儿辈觉风流
　　雅志求仁苦力难知他隔许利名关流光俛仰一弹指与世浮沉祗强顔
　　薄宦羇縻兔落罝西阡不到一年賖销魂霜露増凄怆陟屺瞻思晩日斜
　　风雨连宵苦泪澘可怜半作冢累然钟情叔氏如酥酪岁晩相随对榻眠
　　寂寞随人药市行可能金石尽知名飞仙未必真违世长使痴氓学卫生
　　重九前一日到家
　　霜日晶荧水尚肥顺风一舸送将归黄花笑我犹牵俗得似渊明勇拂衣
　　亲友招呼鼎至简以二絶句
　　勌客归来住不多颇思散策日相过胶胶扰扰败人意那得长闲共切磋
　　璀璨堆盘水陆珍自量薄福可能胜何如小摘春畦绿共话西园夜雨灯
　　慧明王道士赠蜜黄精
　　慧明道士别经年肘后飞金秘不传崖蜜黄精分遗我氷容或可觊飞仙
　　和家恭伯韵别曹扬休还涪陵五首
　　春风有客梦刀头政好将军侍太丘为惜交情留信宿无端樯燕聒离愁
　　精蓝靖馆手同携细与重论文暇时须信有方藏肘后可能无药起支离
　　胶漆论心忽离羣栁边蹀马蹄尘清风朗月相思夜依旧江山面目亲
　　朶頥渠可换灵龟世事艰如整乱丝执手应须细商畧古来成败几枰棋
　　读易岩前访徳人分明枯菌茁芽新趋庭领会传心法一笑陈编万古春
　　岭雪融春水涨溪留连尊酒话精微蓝田膝上还相忆半偈何当问指归
　　晩晴登楼和叔存侄
　　日澹霜明雨意悭枫林稻陇褧衣斑小楼触目秋容好得似萧晨起看山
　　放浪烟霞我亦曽误凭宵梦绕觚棱眼明一片蚕崖雪便拟搘笻最上层
　　再叠前韵
　　一秋吟思奈天悭醉面无因防缬斑衮衮簿书成底事朝来爽气在西山
　　锥刀较计我何曾商畧人生且摸棱九万里风鹏背濶倚栏不隔碧霄层
　　又雨霁登楼
　　雨霁凭栏物色佳鬅鬙叠嶂敛烟霾羁愁要着谁陶写且把昏眵为一揩
　　晩日
　　西崦落照晕金钲敛退痴云作嫩晴忽忽暝烟行十里前头灯火是防城
　　五月十九日夜雨
　　三日炎歊不可当一宵风雨夜微凉羣龙莫吝为霖手且与乾坤洗战塲
　　三溪隂雨青山一峯穹秀可爱
　　山色溪流共蔚蓝此中有句为谁参老蛟喷雾舒还敛依旧搀空碧玉簮
　　上朝天坡
　　旧逰幕府无余俸载得云根几片归爱此嵚防苍玉质剰判莎屩滑烟飞
　　过茶坡栗坡回望平川杳霭
　　上到茶坡又栗坡瘦笻倚倦碧嵳峩那知一片烟云澹望眼偏于此处多
　　和眉山杨清父龙渊小舫四絶句
　　谁能投笔规万户但可短篷称散人偪侧世途何处避千金难买是闲身
　　婵娟倚市为谁好膏火置身空自煎何似濯缨歌一曲秋江淼淼碧如天
　　题西林寺
　　觌面江千千尺像一州胜处说西林雪涛欲验青衣涨步转云堂向后寻
　　小圃茅亭初成即事十絶句
　　手劚西墙择地偏踈篁惯与养风烟锄荒当得经纶否聊作仙曹小有天
　　一时花木斩新栽露萼烟苞逐渐开好事人人能爱惜莫敎容易拥蒿莱
　　小筑分明是隠沦何妨随分乐青春诸君莫笑茅茨陋野意萧疎更觉真
　　诗情不惯吏尘嚣心事偏耽野趣幽纵使酒尊空北海客来一笑也风流
　　海棠数防渐娇春匝地何时簇锦茵不耐汲泉劳日课夜来一雨陡精神
　　未能手劒血长鲸只合瓜田老邵平斗粟驱人成底事漫将吟啸寄髙情
　　凿池取月未伤廉何必莲峯诧藕船少待清渠通绿溜醉歌绿幰鉴明蠲
　　北风眯目涨烟尘寒勒花容也自颦袖手何能供草檄等闲题遍锦江春
　　五百风光巧作寒晚春未可试衣单只应杀气迷关栈便觉人情有两般
　　醉里眉攅万国愁杜陵聊复傲沧洲扶持何代无人物鱼鸟飞沉得自由
　　除夕和唐人张继张祐即事四絶句
　　六花集瑞九重天禁漏催朝夜不眠流落那知新厯换枫桥寺外看渔船
　　经世无才慕管萧风尘搔首故乡遥瘦藤忽梦寻梅去袅袅寒溪独木桥
　　一笑升沉休问天賛房赢得日高眠五湖浪透门前港何不乗风穏放船
　　一簮华髪雪萧萧流景星驰道转遥拨倦寒炉鸡唱晓春风携手赵州桥















　　钦定四库全书
　　沧洲尘缶编巻十三　　　宋　程公许　撰记
