<!-- { "loadSidebar": true } -->
　　夫昏姻之礼人伦之大者也酒食之防所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民无所乐非所以导民也诗不云乎民之失德干糇以愆勿行苛政
　　嘉瑞勗公卿大夫诏【五鳯三年三月】
　　徃者匈奴数为边冦百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为呼韩邪单于击杀屠耆堂诸王并自立分为五单于更相攻击死者以万数畜产大耗什八九人民饥饿相燔烧以求食因大乖乱单于阏氏子孙昆弟及呼遬累单于名王右伊秩訾且渠当戸以下将众五万余人来降归义单于称臣使弟奉珍朝贺正月北边宴然靡有兵革之事朕饬躬齐戒郊上帝祠后土神光并见或兴于谷烛燿齐宫十有余刻甘露降神爵集已诏有司告祠上帝宗庙三月辛丑鸾鳯乂集长乐宫东阙中树上飞下止地文章五色留十余刻吏民并观朕之不敏惧不能任娄防嘉瑞获兹祉福书不云乎虽休勿休祗事不怠公卿大夫其勗焉
　　日食诏【五鳯四年四月晦日有蚀之】
　　皇天见异以戒朕躬是朕之不逮吏之不称也以前使使者问民所疾苦复遣丞相御史掾一十四人循行天下举寃狱察擅为苛禁深刻不改者
　　甘露二年赦天下诏【甘露二年正月】
　　廼者鳯凰甘露降集黄龙登兴醴泉旁流枯槁荣茂神光并见咸受祯祥其赦天下减民筭三十赐诸侯王丞相将军列侯中二千石金钱各有差赐民爵一级女子百戸牛酒鳏寡孤独髙年帛
　　鳯凰集新蔡诏【甘露三年二月】
　　廼者鳯凰集新蔡郡鸟四靣行列皆向鳯凰立以万数其赐汝南太守帛百疋新蔡长吏三老孝弟力田鳏寡孤独各有差赐民爵二级毋出今年租
　　察计簿诏【黄龙元年二月】
　　盖闻上古之治君臣同心举措曲直各得其所是以上下和洽海内康平其德弗可及巳朕既不明数申诏公卿大夫务行寛大顺民所疾苦将欲配三王之隆明先帝之德也今吏或以不禁姧邪为寛大纵释有罪为不苛或以酷恶为贤皆失其中奉诏宣化如此岂不谬哉方今天下少事繇役省减兵革不动而民多贫盗贼不止其咎安在上计簿具文而巳务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使眞伪母相乱
　　吏六百石不得举廉诏【黄龙元年四月】
　　举亷吏诚欲得其真也吏六百石位大夫有罪先请秩禄上通足以效其贤材自今以来毋得举
　　赐山阳太守张敞玺书【元康二年　昌邑王贺废国除为山阳郡宣帝即位心内忌贺元康二年遣使赐山阳太守敞玺书敞于是条奏贺居处着其废亡之效上知贺不足忌诏封海昬侯金安世上书言贺不宜奉宗庙朝聘奏可贺就国豫章数年扬州刺史柯奏贺与孙万世私语有司请逮捕制曰削三千户薨后豫章太守廖奏不宜立后国除】
　　制诏山阳太守其谨备盗贼察徃来过客毋下所赐书
　　张敞条奏昌邑王贺
　　臣敞地节三年五月视事故昌邑王居故宫奴婢在中者百八十三人闭大门开小门亷吏一人为领钱物市买朝内食物它不得出入督盗一人别主徼循察徃来者以王家钱取卒迾宫清中备盗贼臣敞数遣丞吏行察四年九月中臣敞入视居处状故王年二十六七为人青黒色小目鼻末鋭卑少须眉身体长大疾痿行歩不便衣短大绔冠惠文冠佩玉环簪笔持牍趋谒臣敞与坐语中庭阅妻子奴婢臣敞欲动观其意即以恶鸟感之曰昌邑多枭故王应曰然前贺西至长安殊无枭复来东至济阳廼复闻枭声臣敞阅至子女持辔故王跪曰持辔毋严长孙女也臣敞故知执金吾严延年字长孙女罗紨前为故王妻察故王衣服言语跪起清狂不惠妻十六人子二十二人其十一人男十一人女昧死奏名籍及奴婢财物簿臣敞前书言昌邑哀王歌舞者张脩等十人无子又非姬但良人无官名王薨当罢归太傅豹等擅留以为哀王园中人所不当得为请罢归故王闻之曰中人守园疾者当勿治相杀伤者当勿法欲令亟死太守柰何而欲罢之其天资喜由乱亡终不见仁义如此
　　封昌邑王为海昬侯诏【元康三年三月】
　　盖闻象有罪舜封之骨肉之亲析而不殊其封故昌邑王贺为海昬侯食邑四千戸
　　侍中卫尉金安上上书
　　贺天之所弃陛下至仁复封为列侯贺嚚顽放废之人不宜得奉宗庙朝聘之礼
　　扬州刺史柯奏
　　贺与故太守卒史孙万世交通万世问贺前见废时何不坚守毋出宫斩大将军而聼人夺玺绶乎贺曰然失之万世又以贺且王豫章不久为列侯贺曰且然非所宜言有司案验请逮捕
　　豫章太守廖奏
　　舜封象于有鼻死不为置后以为暴乱之人不宜为太祖海昬侯贺死上当为后者子充国充国死复上弟奉亲奉亲复死是天絶之也陛下圣仁于贺甚厚虽舜于象无以加也宜以礼絶贺以奉天意愿下有司议嫁母不制服诏【问父卒母嫁为之何服萧太傅云当服周为父后则不服韦成以为父殁则母无出义王者不为无义制礼若服周则是子贬母也故不制服也宣帝诏曰】
　　妇人不养舅姑不奉祭祀下不慈子是自絶也故圣人不为制服明子无出之义成议是也【见汉石渠议】
　　赐陈遂玺书【遂字子长杜陵人帝防时与遂有故相随博奕数负遂及即位用遂稍迁至太原太守赐遂玺书遂辞谢因日事在元平元年赦令前其见厚如此】
　　制诏太原太守官尊禄厚可以偿博进矣妻君宁时在防知状【并汉书　博进汉纪作遂博负　君宁遂妻名】
　　蒋满父子拜爵诏【汉杂事曰蒋满为上党太守长子万为北地都尉次子辅为安定太守满与万俱知名并见征用时征为二千石者十三人俱引见万却退不敢与父并诏遣问谒者曰何以不齐左右曰此乃父子也宣帝叹息曰乃父子剖符耶即下诏父子同日拜于前上甚嘉之】
　　上党太守满经行笃着信行山东其以满为淮阳王相诲导东藩农股肱郡其以万为农太守
　　报丙吉【宣帝本史皇孙子戾太子之孙坐巫蛊事虽在襁褓犹收繋郡邸狱吉为治狱视遇甚有恩及帝躬亲政封吉博阳侯吉上书固辞不宜以空名受赏上报之】
　　朕之封君非空名也而君上书归侯印是显朕之不德也方今天下少事君其专精神省思虑近医药以自持使尚书令召问丞相黄霸【乐陵侯史高以外属旧恩侍中贵重霸时为丞相荐高可太尉天子使尚书令召问霸免冠谢罪】
　　太尉官罢久矣丞相兼之所以偃武兴文也如国家不虞邉境有事左右之臣皆将帅也夫宣明教化通逹幽隐使狱亡寃刑邑亡盗贼君之职也将相之官朕之任焉侍中乐陵侯髙帷幄近臣朕之所自亲君何越职而举之尚书令受丞相对
　　废霍后防【后为大将军光女母显毒杀许后得入立为后及显与诸子壻谋反伏诛赐后防废处昭台宫自杀】
　　皇后荧惑失道懐不德挟毒与母博陆宣成侯夫人显谋欲危太子无人母之恩不宜奉宗庙衣服不可以承天命呜呼伤哉其退避宫上玺绶有司
　　仙掌鼎铭【宣帝甘露元年于华山仙掌铸一鼎髙五尺拟承甘露三足小篆书其文曰】
　　万国伏贻长久铸神鼎承天酒【鼎録】
　　元帝【讳奭宣帝太子在位十六年多材蓺好史书征用儒主委之以政而牵制文义优游不断孝宣之业衰焉然寛恭俭号令温雅有古之风烈】
　　遣使循行天下诏【初元元年四月】
　　朕承先帝之圣绪获奉宗庙战战兢兢间者地数动而未静惧于天地之戒不知所繇方田作时朕忧蒸庶之失业临遣光禄大夫褒等十二人循行天下存问耆老鳏寡孤独困乏失职之民延登贤俊招显侧陋因览风俗之化相守二千石诚能正躬劳力宣民教化以亲万姓则六合之内和亲庶几虖无忧矣书不云乎股肱良哉庶事康哉布告天下使明知朕意
　　关东免租诏【初元元年四月】
　　关东今年谷不登民多困乏其令郡国被灾害甚者毋出租赋【江海陂湖园池属少府者以假贫民勿租赋赐宗室有属籍者马一匹至二驷三老孝者帛五匹弟者力田三匹鳏寡孤独二匹吏民五十户牛酒非诏文也文苑并误】
　　水灾诏【初元元年九月关东郡国十一大水饥下诏】
　　间者隂阳不调黎民饥寒无以保治惟德浅薄不足以充入旧贯之居其令诸宫馆希御幸者勿缮治太仆减谷食马水衡省肉食兽
　　议律令诏【宣帝时涿郡太守郑昌请删定律令未及修政元帝初立下诏】
　　夫法令者所以抑暴扶弱欲其难犯而易逹也今律烦多而不约自典文者不能分明而欲罗元元之不逮斯岂刑中之意哉其议律令可蠲除轻减者条奏惟在便安万姓而已
　　地震诏【初元二年三月】
　　盖闻贤圣在位隂阳和风雨时日月光星辰静黎庶康宁考终厥命今朕恭承天地托于公侯之上明不能烛德不能绥灾异并臻连年不息乃二月戊午地震于陇西郡毁落太上皇庙殿壁木饰坏败豲道县城郭官寺及民室屋压杀人众山崩地裂水泉涌出天惟降灾震惊朕师治大有亏咎至于斯夙夜兢兢不通大变深惟郁悼未知其序间者嵗数不登元元困乏不胜饥寒以陷刑辟朕甚闵之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂才异等直言极谏之士朕将亲览焉【翼奉传载诏云盖闻贤圣在位隂阳和风雨时日月光星辰静黎庶康宁考终厥命今朕共承天地托于公侯之上明不能烛德不能绥灾异并臻连年不息乃二月戊午地大震于陇西郡毁落太上庙殿　壁木饰坏败豲道县城郭官寺及民室屋厌杀人众山崩地裂水泉涌出一年地再动天惟降灾震惊朕躬治有大亏咎至于此夙夜兢兢不通大变深怀郁悼未知其序比年不登元元困乏不胜饥寒以陷刑辟朕甚闵焉憯怛于心已诏吏虚仓廪开府藏振捄贫民羣司其茂思天地之戒有可蠲除减省以便万姓者各条奏悉意陈朕过失靡有所讳】
　　地震水灾诏【初元二年六月关东饥齐地人相食七月下诏】
　　嵗比灾害民有菜色惨怛于心巳诏吏虚仓廪开府库振救赐寒者衣今秋禾麦颇伤一年中地再动北海水溢流杀人民隂阳不和其咎安在公卿将何以忧之其悉意陈朕过靡有所讳
　　条责丞相御史大夫诏【元帝初即位关东连灾民流入关言事者归咎大臣时于定国为丞相上数引见丞相御史入受诏条责以职事定国上书谢罪　案此与二年六月诏语意多同必一诏而纪传详畧各异】
　　恶吏负贼妄意良民至亡辜死或盗贼发吏不亟追而反系亡家后不敢复告以故寖广民多寃结州郡不理连上书者文于阙庭二千石选举不实是以在位多不任职民田有灾害吏不肯除收趣其租以故重困关东流民饥寒疾疫巳诏吏转漕虚仓廪开府藏相振救赐寒者衣至春犹恐不赡今丞相御史将欲何施以塞此咎悉意条状陈朕过失
　　萧望之赐爵诏【初元二年冬十二月诏中书令恭石显等谮望之令自杀】
　　国之将兴尊师而重傅故前将军望之傅朕八年道以经书厥功茂焉其赐爵关内侯食邑八百戸朝朔望
　　火灾赦诏【初元三年四月茂陵白鹤馆灾】
　　乃者火灾降于孝武园馆朕战栗恐惧不烛变异咎在朕躬羣司又未肯极言朕过以至于斯将何以寤焉百姓仍遭凶阸无以相振加以烦扰虖苛吏拘牵虖防文不得永终性命朕甚闵焉其赦天下
