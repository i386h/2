<!-- { "loadSidebar": true } -->
　　律曰「斗以刃伤人，完为城旦，其贼加罪一等，与谋者同罪。」诏书无以诋欺成罪。传曰：「遇人不以义而见《疒只》者，与人之罪钧，恶不直也。」咸厚善修，而数称宣恶，流闻不谊，不可谓直。况以故伤咸，计谋已定，后闻置司隶，因前谋而趣明，非以恐咸为司隶故造谋也。本争私变，虽於掖门外伤咸道中，与凡民争斗无以异。杀人者死，伤人者刑，古今之通道，三代所不易也。孔子曰：「必也正名。」名不正，则至於刑罚不中；刑罚不中，而民无所错手足。今已况为首恶，明手伤为大不敬，公私无差。《春秋》之义，原心定罪。原况以父见谤发忿怒，无它大恶。检懂欺，辑小过，成大辟，陷死刑，违明诏，恐非法意，不可施行。圣王不以怒增刑。明当以贼伤人不直，况与谋者皆爵减，完为城旦。（《汉书·薛宣传》：哀帝初即位，博士申咸给事中，毁宣。宣子况为右曹侍郎，赇客杨明，遮斫咸宫门外，断鼻唇，身八创。御史中丞众等奏明及况皆弃市，廷尉直以为云云。况竟得减死一等，徙敦煌。）
　　◇通褒斜道行船漕对
　　抵蜀从故道，故道多阪，回远。今穿褒斜道，少阪，近四百里，而褒水通沔，斜水通渭，皆可以行船漕。漕从南阳上沔入褒，褒之绝水至斜间百馀里，以车转从斜下下渭。如此，汉中之谷可致，山东从沔无限，便於砥柱之漕。且褒斜材木竹箭之饶，拟於巴蜀。（《史记·河渠书》：人有上书欲通褒斜道及漕事，下御史大夫张汤，汤问其事，因言。又见《汉书·沟洫志》。）
　　◇初置五经博士举状（武帝建元五年）
　　生事爱敬，丧没如礼，通《易》、《尚书》、《孝经》，《论语》，兼综载籍，穷微阐奥，隐居乐道，不求闻达，身无金痍痼疾，世六属不与妖恶交通。王侯赏赐，行应四科，经任博士。下言某官某甲保举。（《后汉·朱浮传》注引《汉官仪》）
　　◇与韦玄成书
　　古之辞让，必有文义可观，故能垂荣於后。今子独坏容貌，蒙耻辱，为狂痴，光曜ㄙ而不宣。微哉！子之所托名也。仆素愚陋，过为宰相执事，愿少闻风声。不然，恐子伤高而仆为小人也。（《汉书·韦贤附传》：贤薨，家丞上书，以玄成为后，玄成阳为病狂，士大夫多疑其欲让爵辟兄者。案：事丞相史乃与玄成书。）
　　◇札书
　　黄帝得宝鼎宛朐，问於鬼臾区，鬼臾区对曰：「黄帝得宝鼎神策，是岁已酉朔旦冬至，得天之纪，终而复始。」於是黄帝迎日推策，后率二十岁复朔旦冬至。凡二十推三百八十年，黄帝仙登於天。（《史记·封禅书》：齐人公孙卿有札书云云，因嬖人奏之。上大说。又见《汉书·郊祀志》上，「宛朐」作「冕候」）。
　　◇食鼎铭
　　五熟是滋，君王膳之。（虞荔《鼎录》，汉景帝铸一鼎，名曰食鼎，高二尺，铜金银杂为之，形若瓦甑，无足，中元六年造，小篆书。案此铭不知谁作，当入阙名。）
　　◇金革带钩文
　　锡尔金钩，既公且侯。（《梁书·夏侯详传》：荆府城局参军吉士瞻役万人浚仗库防火池，得金革带钩，隐起雕镂，甚精巧，篆文。）
　　◇刚印文
　　正月刚卯既央，（《续汉·舆服志》下、《通典》六十三作「决」。）灵殳四方。赤青白黄，四色是当。帝令视融，以教夔龙。庶疫刚瘅，莫我敢当。
　　疾日刚卯，（《续汉志》作「严卯」）帝令夔龙。（《续汉志》作「夔化」）顺尔固伏，（《续汉志》作「慎尔周伏」）化兹灵殳。既正既直，既觚既方，庶疫刚瘅，莫我敢当。（《汉书·王莽传》中注，晋灼曰：刚卯长，一寸，广五分。四方，当中央从穿作孔，以采丝茸底，如冠缨，头蕤，刻其上面，作两行书文云云，其一铭云云。又见《续汉·舆服志》下，长寸二分，方六分。乘舆：诸侯王公列侯以白玉，中二千石以下至四百石皆以黑犀，二百石以至私学弟子皆以象牙，上合丝各如其印质，刻书文云云。凡六十六字。又见《通典》六十三。）
　　◇宝剑铭
　　直百金，寿万岁。（《西京杂记》上）
　　◇琴铭
　　之乐。（同上）
　　◇玉管铭
　　昭华之管。（同上）
　　◇湓城井铭
　　颍阴侯所开，三百年当塞。不满百年，为当运者所开。（《御览》一百八十九引《浔阳记》：湓城，汉灌婴所筑。孙权经此，自立标井上，掘得井铭。权忻以为瑞井。江中风浪，井水辄动。）
　　◇孝昭帝冠辞
　　陛下离显先帝之光耀，以承皇天嘉禄。钦顺仲春之吉日，遵并大道或。（卢辩云：「当为芬」。）秉集万福之休灵，始加昭明之元服。推远稚免之幼志，崇积文武之宠德。肃勤高祖清庙，六合之内靡不息。陛下永永，与天无极。（《大戴礼·公符篇》）
　　陛下ゼ显先帝之光耀，以承皇天之嘉禄，钦奉仲春之吉辰，普尊大道之郊域。秉率百福之休灵，始加昭明之元服。推远冲孺之幼志，蕴积文武之就德。肃勤高祖之清庙，六合之内，靡不蒙福。永永与天无极。（《续汉·礼仪志》上注引《博物记》，与《大戴礼》小异。）
　　◇祭天辞
　　皇皇上天，昭临下土。集地之灵，隆甘风雨。庶物群生，各得其所。靡今靡古，维予一人某，敬拜皇天之祜。（《大戴礼·公冠篇》）
　　◇祭地辞
　　薄薄之士，承天之神。兴甘风雨，庶卉百谷。莫不茂者，既安且宁。维予一人某，敬拜下土之灵。（《大戴礼·公冠篇》）
　　◇迎日辞
　　维某年某月上日，明光於上下，勤施於四方，旁作穆穆。维予一人某，敬拜迎日於郊。（《宋书·礼志》一引《尚书大传》，又见《大戴礼·公冠篇》。案祭天已下三篇，《大戴礼》列於孝昭冠辞后。明非先秦古辞，今编入汉阙名类。）
　　◇龟祝
　　今日吉，谨以梁卵弟黄，祓去玉灵之不祥。玉灵必信以诚，知万事之情，辩兆皆可占。不信不诚，则烧玉灵，扬其灰，以征后龟。
　　假之玉灵夫子，夫子玉灵，荆灼而心，令而先知，而上行於天，下行於渊。诸灵数刺，莫如汝信。今日良日，行一良贞，其欲卜某，即得而喜。不得而悔，即得，发乡我，身长大，手足收人，皆上偶。不得，发乡我。身挫折，中外不相应，手足灭去。
　　假之灵龟，五筮五灵，不如神龟之灵，知人死，知人生。某身良，某欲求某物，即得也。头见足发，内外相应，即不得也。头仰足今今，内外自随，可得占。（《史记·龟策传》）
　　◇卜占病者祝
　　今某病困，死，首上开，内外交骇，身节折。不死，首仰足今。（《史记·龟策传》）
　　◇卜病者祟
　　今病有崇，无呈无祟。有呈，兆有中祟。有内，外祟，有外。（《史记·龟策传》）
　　◇郊拜太一赞飨文
　　天始以宝鼎神策授皇帝，朔而又朔，终而复始，皇帝敬拜见焉。
　　◇拜祝祠太一赞飨文
　　德星昭衍，厥维休祥。寿星仍出，渊耀光明。信星昭见，皇帝敬拜太祝之享。
　　◇祠上帝明堂赞飨文
　　天增授皇太元神策，周而复始，皇帝敬拜太一。（《史记·封禅书》）
　　◇亻辰子逐疫
　　甲作食凶，弗胃食虎。雄伯食魅，腾简食不详。揽诸食咎，伯奇食梦。强梁祖门共食磔死寄生，委随食观，错断食巨，穷奇腾根共食蛊。凡使十二神追恶凶，赫女躯，拉女干，节解女肉，抽女肺肠。女不急去，后者为粮。（《续汉·礼仪志》中）
　　◇王使威长葬铭
　　明者哲土，知存知亡。崇陇原，非宁非康。不封不树，作灵乘光。厥铭何依，王使威长。（《博物志》八：汉西都时，南宫寝殿内有醇儒王史威死葬铭曰云云。）

卷五十八
◎王莽（一）
　　莽字巨君，凤弟曼之子。阳朔中为黄门郎，迁射声校尉，永始初封新都侯，迁骑都尉，光禄大夫，侍中。绥和初代王根为大司马，迎哀帝即位，罢遣就国。元寿初征还京师。哀帝崩，代董贤为大司马，迎立平帝，拜太傅，封安汉公，进号宰衡，加九锡。平帝崩，迎立宣帝玄孙广戚侯子婴为皇太子，年二岁，谓之孺子，自称摄皇帝，改元，居摄初始，寻即真，国号曰新，又改元三，始建国。天凤、地皇，在位十八年，为汉兵所诛，传首县宛市。
　　◇上书让定策功赏
　　臣与孔光、王舜、甄丰、甄邯共定策，今愿独条光等功赏，寝置臣莽，勿随辈列。（《汉书·王莽传》上）
　　◇上书助给贫民
　　愿出钱百万，献田三十顷，付大司农助给贫民。（《汉书·王莽传》上）
　　◇受宰衡上书
　　臣以元寿二年六月戊午仓卒之夜，以新都侯引入未央宫；庚申拜为大司马，充三公位；元始元年正月丙辰拜为太傅，赐号安汉公，备四辅官；今年四月甲子复拜为宰衡，位上公。臣莽伏自惟，爵为瓣都侯，号为安汉公，官为宰衡、太傅，大司马，爵贵号尊官重，一身蒙大宠者五，诚非鄙臣所能堪。据元始三年，天下岁已复，官属宜皆置。《谷梁传》曰：「天子之宰，通於四海。」臣愚以为，宰衡官以正百僚平海内为职，而无印信，名实不副。臣莽无兼官之材，今圣朝既过误而用之，臣请御史刻宰衡印章曰「宰衡太傅大司马印」，成，授臣莽，上太傅与大司马之印。（《汉书·王莽传》上）
　　◇上书辞赏新野田
　　臣以外属，越次备位，未能奉称。伏念圣德纯茂，承天当古，制礼以治民，作乐以移风，四海奔走，百蛮并秦，辞去之日，莫不陨涕。非有款诚，岂可虚致？自诸侯王已下至於吏民，咸知臣莽上与陛下有葭莩之故，又得典职，每归功列德者，辄以臣莽为馀言。臣见诸侯面言事於前者，未尝不流汗而惭愧。虽性愚鄙，至诚自知，德薄位尊，力少任大，夙夜悼栗，常恐污辱圣朝。今天下治平，风俗齐同，百蛮率服，皆陛下圣德所自躬亲，太师光、太保舜等辅政佐治，群卿大夫莫不忠良，故能以五年之间至致此焉。臣莽实无奇策异谋。奉承太后圣诏，宣之於下，不能得什一；受群贤之筹画，而上以闻，不能得什伍。当被无益之辜，所以敢且保首领须臾者，诚上休陛下馀光，而下依群公之故也。陛下不忍众言，辄下其章於议者。臣莽前欲立奏止，恐其遂不肯止。今大礼已行，助祭者毕辞，不胜至愿，愿诸章下议者皆寝勿上，使臣莽得尽力毕制礼作乐事。事成，以传示天下，与海内平之。即有所间非，则臣莽当被诖上误朝之罪；如无他谴，得全命赐骸骨归家，避贤者路，是臣之私愿也。惟陛下哀怜财幸！（《汉书·王莽传》上）
　　◇白太后示俭
　　亲承前孝哀丁、傅奢侈之后，百姓未赡者多，太后宜且衣缯练，颇捐膳，以视天下。（《汉书·王莽传》上：莽欲以虚名说太后，白言。）
