<!-- { "loadSidebar": true } -->
　　夫贤主者必且能全道而行督责之术者也督责之则臣不敢不竭能以狥其主矣此臣主之分定上下之义明则天下贤不肖莫敢不尽力竭任以狥其君矣是故主独制于天下而无所制也能穷乐之极矣贤明之主也可不察焉故申子曰有天下而不恣睢命之曰以天下为桎梏者无他焉不能督责而顾以其身劳于天下之民若尧禹然故谓之桎梏也夫不能修申韩之明术行督责之道専以天下自适也而徒务苦形劳神以身狥百姓则是黔首之役非畜天下者也何足贵哉夫以人狥已则已贵而人贱以已狥人则已贱而人贵故狥人者贱而人所狥者贵自古及今未有不然者也凡古之所为尊贤者为其贵也而所为恶不肖者为其贱也而尧禹以身殉天下者也因随而尊之则亦失所为尊贤之心矣夫可谓大缪矣谓之为桎梏不亦宜乎不能督责之过也故韩子曰慈母有败子而严家无格虏者何也则能罚之加焉必也故商君之法刑弃灰于道者夫弃灰薄罪也而被刑重罚也彼唯明主为能深督轻罪夫罪轻且督深而况有重罪乎故民不敢犯也是故韩子曰布帛寻常庸人不释铄金百镒盗跖不搏者非庸人之心重寻常之利深而盗跖之欲浅也又不以盗跖之行为轻百镒之重也搏必随手刑则盗跖不搏百镒而罚不必行也则庸人不释寻常是故城高五丈而楼季不轻犯也泰山之高百仞而跛防牧其上夫楼季也而难五丈之限岂跛防也而易百仞之高哉峭壍之势异也明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而如慈母之所以败子也则亦不察于圣人之论矣夫不能行圣人之术则舍为天下役何事哉可不哀邪且俭节仁义之人立于朝则荒肆之乐辍矣谏说论理之臣开于侧则流漫之志诎矣烈士死节之行显于世则淫康之虞废矣故明主能外此三者而独操主术以制听从之臣而修其明法故身尊而势重也凡贤主者必将能拂世摩俗而废其所恶立其所欲故生则有尊重之势死则有贤明之諡也是以明君独断故权不在臣也然后能灭仁义之涂掩驰说之口困烈士之行塞聪揜明内独视听故外不可倾以仁义烈士之行而内不可夺以谏说忿争之辩故能荦然独行恣睢之心而莫之敢逆若此然后可谓能明申韩之术而修商君之法法修术明而天下乱者未之闻也故曰王道约而易操也唯明主为能行之若此则谓督责之诚则臣无邪臣无邪则天下安天下安则主严尊主严尊则督责必督责必则所求得所求得则国家富国家富则君乐丰故督责之术设则所欲无不得矣羣臣百姓救过不给何变之敢图若此则帝道备而可谓能明君臣之术矣虽申韩复生不能加也
　　上二世言赵高书【二世用赵高计以天子当深拱禁中乃不坐朝廷见大臣亊皆决于高高闻斯以为言故令于二世方燕乐至宫门奏事以激怒二世因言斯权重于主长男由为三川守与盗通斯闻之时二世在甘泉斯不得见上书言高之短】
　　臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌于国私家之富与公家均布惠施徳下得百姓上得羣臣阴取齐国杀宰予于庭即弑简公于朝遂有齐国此天下所明知也今高有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩玘为韩安相也陛下不图臣恐其爲变也【二世曰何哉夫高故宦人也然不为安肆志不以危易心洁行修善自使至此以忠得进以信守位朕实贤之而君疑之何也且朕少失先人无所识知不习治民而君又老恐与天下絶矣朕非属赵君当谁任哉且赵君为人精廉彊力下知人情上能适朕君其勿疑李斯曰不然夫高故贱人也无识于理贪欲无厌求利不止列势次主求欲无穷臣故曰殆】狱中上二世书【斯既为赵高所陷二世属高案治斯与子由谋反状榜掠不胜痛自诬服斯负其辩有功实无反心幸二世之寤而赦之从狱中上书高使吏弃去不奏曰囚安得上书具斯五刑论夷三族】
　　臣为丞相治民三十余年矣逮秦地之狭隘先王之时秦地不过千里兵数十万臣尽薄材谨奉法令隂行谋臣资之金玉使游说诸侯阴修甲兵饰政敎官鬬士尊功臣盛其爵禄故终以胁韩弱魏破燕赵夷齐楚卒兼六国虏其王立秦为天子罪一矣地非不广又北逐胡貉南定百越以见秦之彊罪二矣尊大臣盛其爵位以固其亲罪三矣立社稷修宗庙以明主之贤罪四矣更尅画平斗斛度量文章布之天下以树秦之名罪五矣治驰道兴游观以见主之得意罪六矣缓刑罚薄赋敛以遂主得众之心万民戴主死而不忘罪七矣若斯之为臣者罪足以死固久矣上幸尽其能力乃得至今愿陛下察之
　　王绾
　　请立诸子奏【丞相绾等言始皇下其议羣臣皆以为便廷尉李斯议海内皆为郡县置诸侯不便从之分天下为三十六郡】
　　诸侯初破燕齐荆地远不为置王毋以填之请立诸子唯上幸许
　　廷尉李斯议
　　周文武所封子弟同姓甚众然后属疏远相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便
　　始皇报
　　天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是徐市
　　上求僊书【二十六年齐人徐市等上书于是遣市发童男女数千人入海求仙人费以巨万计终不得药】
　　海中有三神山名曰蓬莱方丈瀛洲僊人居之请得斋戒与童男女求之
　　陈余【大梁人从赵王武臣为大将军后立为代王为张耳韩信斩泜水上】
　　遗章邯书
　　【楚巳破秦军章邯为秦将距项羽羽军漳南邯军棘原相持未战秦军数却二世使人让邯邯恐使长史司马欣请事咸阳留司马门三日赵高不见欣至军报曰事亡可为者相国赵高颛国主断今战而胜嫉吾功不胜不免于死愿将军熟计之是时余为赵将军钜鹿之北亦遗邯书邯狐疑与羽约降羽立邯为雍王置楚军中使欣为上将将秦军】
　　白起为秦将南征鄢郢北阬马服攻城略地不可胜计而竟赐死防恬为秦将北伐戎人开榆中地数千里竟斩阳周何者功多秦不能尽封因以法诛之今将军为秦将三歳矣所亡失以十万数而诸侯竝起滋益多彼赵高素谀日久今事急亦恐二世诛之故欲以法诛将军以塞责使人更代将军以脱其祸夫将军居外久多内却有功亦诛无功亦诛且天之亡秦无愚智皆知之今将军内不直谏外为亡国将孤特独立而欲常存岂不哀哉将军何不还兵与诸侯为从约共攻秦分王其地南面称孤此孰与身伏鈇质妻子为僇乎【史记】
　　同前【班固汉书】
　　白起为秦将南并鄢郢北阬马服攻城略地不可胜计而卒赐死蒙恬为秦将北逐戎人开榆中地数千里竟斩阳周何者功多秦不能封因以法诛之今将军为秦将三歳矣所亡失巳十万数而诸侯并起兹益多彼赵高素谀日久今事急亦恐二世诛之故欲以法诛将军以塞责使人更代以脱其祸将军居外久多内隙有功亦诛亡功亦诛且天之亡秦无愚智皆知之今将军内不能直谏外为亡国将孤立而欲长存岂不哀哉将军何不还兵与诸侯为从南面称孤孰与身伏斧质妻子为戮乎
　　同前【荀悦汉纪】
　　白起为秦将南拔鄢郢北阬马服攻城略地不可胜计卒赐死于杜邮蒙恬北逐戎人开榆中之地数千里竟死于云阳何者功多而秦不能封因以法诛之今将军为将三年所亡失以十万数而诸侯竝起丞相赵高专政日久今事急恐二世诛之必因以法诛将军以塞责使人更代以免其祸将军居外久多内隙有功亦死无功亦死且夫天亡秦愚智皆知之今将军内不直谏外为亡国将孤立而欲长存岂不哀哉
　　辩士
　　遗秦将章邯书
　　【辩士隐姓名遗邯书】
　　李斯为秦王死废十七兄而立二世【华廙善文】
　　秦将
　　诈二世遗李良书
　　【初陈渉为王攻秦使陈人武臣略赵地自立为赵王因使李良略常山既定复使良略太原至石邑秦将诈称二世使人遗良书不封良得书疑不信乃还之邯郸道逢赵王姊伏谒不下车良以得秦书欲反赵未决因此慙怒遣人追杀姊遂袭邯郸杀赵王】
　　良尝事我得显幸良诚能反赵为秦赦良罪贵良【史记】



　　皇霸文纪巻十二
　　钦定四库全书
　　皇霸文纪巻十三　　　　明　梅鼎祚　编左国国策
　　【春秋辞命为重谋野集长典严博奥至于战国策士游说从横短长捭阖各极文章之用然多口舌寄文不必毫翰被迹其间显名书讯前巳具登它若体裁近似斐亹致详者摘附此末亦识疑而过存也】
　　左国
　　周
　　襄王辞晋文公请隧
　　【晋文公既定襄王于郏王劳之以地辞请隧焉王弗许文公遂不敢请受地而还】
　　昔我先王之有天下也规方千里以为甸服以供上帝山川百神之祀以备百姓兆民之用以待不庭不虞之患其余以均分公侯伯子男使各有宁宇以顺及天地无逢其灾害先王岂有赖焉内官不过九御外官不过九品足以供给神只而巳岂敢厌纵其耳目心腹以乱百度亦惟是死生之服物采章以临长百姓而轻重布之王何异之有今天降祸灾于周室余一人仅亦守府又不佞以勤叔父而班先王之大物以赏私徳其叔父实应且憎以非余一人余一人岂敢有爱也先民有言曰改玉改行叔父若能光裕大徳更姓改物以创制天下自显庸也而缩取僃物以鎭抚百姓余一人其流辟于裔土何辞之与有若由是姬姓也尚将列为公侯以复先王之职大物其未可改也叔父其茂昭明徳物将自至余敢以私劳变前之大章以忝天下其若先王与百姓何何政令之为也若不然叔父有地而隧焉余安能知之【国语】
　　景王使詹桓伯辞于晋
　　【周甘人与晋阎嘉争阎田晋梁丙张趯率阴戎伐颍王使詹桓伯辞于晋王有姻防晋使如周吊致阎田与襚反颍俘王亦执甘大夫襄以说于晋】
　　我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃愼燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞原专弃谋主虽戎狄其何有余一人【左传】
　　王子朝告诸侯【景王子】
　　【初景王爱庶子朝欲立之会崩国人立长子猛为悼王子朝攻杀猛晋人攻子朝而立匄是为敬王召伯盈逆王及刘子单子盟王入于成周晋师使成公般戍周而还僃子朝也子朝使告诸侯闵马父闻子朝之辞曰文辞以行礼也子朝干景之命远晋之大以专其志无礼甚矣文辞何为】
