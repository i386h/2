<!-- { "loadSidebar": true } -->
　　廵按直隶监察御史臣刘　谨题为荐举境内人材以备录用事臣奉命廵按顺天等府一年巳满所有境内人材例应荐举访得原任兵部左侍郎王遴慷慨磊落开诚布公阅历疆场胷中之甲兵数万服官中外一时之节槩无双诚为盛世真才允矣国家正气原任辽东廵抚都察院右佥都御史今听调毛钢酝籍宏深猷为扬历真心任事宦途之芳誉犹存善政得民浙右之遗风独着况被论祗因奔讣而至情尤所当原原任四川按察司按察使陈善道沉毅有为廉静能断历官八任赀余仅二顷之田登仕念年宦籍鲜半尘之玷且才力素着优长而泉石岂容嘉遯原任陕西按察司佥事纪大纲青年羙质壮志纯心辞官奉飬征至孝之因心飬晦杜门信行巳之有耻直节见推于流辈才华正恻于投闲以上四臣皆清望允属舆论共惜所当荐举以备录用者也伏乞勑下吏部再加查访如果臣言不谬将王遴等各照相应员缺及时起用庶野无遗贤而才皆效用矣缘系荐举境内人材以备录用事理未敢擅便为此具本亲赍谨题请旨 

　　○疏通钱法等疏 

　　廵按直隶监察御史臣刘　等谨题为疏通钱法以裕经用事据顺天府治中吴尚朴呈准本府牒抄蒙臣案验前事依蒙查动在库官银仿照工部规式铸成样钱六千文见在相应呈送等因又据直隶永平府呈称查动先年缺官空月马丁银两行委本府清军同知杨惟乔坚造铸成样钱六千文理合先行呈送等因各缘由到臣据此案照先奉都察院勘札准户部咨前事该本部题内看得户科给事中周良寅题称国家生财足用莫先铸钱钱法不通由于法制未备故旋行旋罢不能臻无方之利者其弊有四大略谓钱制之名额不齐公私之行使未通造铸之奸弊未除禁谕之法令未严乞要详酌举行等因该本部复议题奉圣旨疏通钱币乃足民良法依拟通行天下着各抚按官设法经理一体开铸与本地方旧钱相兼行使务在便民毋致劳扰私铸的严行禁治工部还各降以式铸成之日着呈样来看并有无通行缘由查实奏报钦此钦遵移咨备札到臣依奉巳经案行顺天府行委治中永平府行委同知专督料理并遵部发旋边样钱照式鼓铸务使钱法流行无滞各先铸成样钱呈送六千以凭选取一万文恭进呈样以二千文分觧户工二部查阅备照仍将通行缘由作速议处停妥具由通详会奏施行去后今据前由该臣会同廵抚顺天右佥都御史王一鹗议照鼓铸制钱广布海宇与旧钱相兼行使诚裕国足民之至计臣等谨遵明旨督行二府疏通旧钱鼓铸制钱凡劳扰病民私铸挠法者悉行严禁其经理之要在官得以是布之于民民得以是输之于官尤必先以民之输于官者无所壅阏则官之布于民者自无梗滞当铸制钱之时预广通旧钱之法务仰体德意以纾国课以便民情今二府之旧钱皆巳流通不滞其觧到新铸样钱验皆合式理合恭进御览以便遵行为此今将样钱一万文具本专差承差　赍捧谨具题知 

　　廵按直隶监察御史臣刘　等谨题为疏通钱法以裕经用事据保定府呈称查动库贮存粮工料银两行委本府管理钱法同知李琮如式铸成样钱六千文合先呈送等因又据河间府呈称查动库贮存留夌粮银两行委本府管理钱法同知周埙如式铸成样钱六千文理合先行呈送各缘由到臣据此案照先准户部咨前事该本部题内看得户科给事中周良寅题称国家生财足用莫先铸钱钱法不通由于法制未备故旋行旋罢不能臻无方之利者其弊有四大略谓钱制之名额不齐公私之行使未通造铸之奸弊未除禁谕之法令未严乞要详酌举行等因该本部复议题奉圣旨疏通钱币乃足民良法依拟通行天下着各抚按官设法经理一体开铸与本地方旧钱相兼行使务在便民毋致劳扰私铸的严行禁治工部还各降以式铸成之日着呈样来看并有无通行缘由查实奏报钦此钦遵备札到臣准此巳经案行保定河间二府委各该同知专督料理并遵部发旋边样钱照式鼓铸务使钱法流行无滞各先将铸成样钱呈送六千以凭选取一万文恭进呈样以二千文分觧户工二部查阅备照仍将通行缘由作速议处停妥具由通详会奏施行去后今据前因该臣会同廵抚保定右副都御史孟重议照鼓铸制钱广布海宇与旧钱相兼行使诚裕国足民之至计臣等谨遵明旨督行二府疏通旧钱鼓铸制钱凡劳扰病民私铸挠法者悉行严禁其经理之要在官得以是布之于民民得以是输之于官尤必先以民之输于官者无所壅阏则官之布于民者自无梗滞当铸制钱之时预广通旧钱之法仰体德意以纾国计以便民情今二府之旧钱皆已流通不滞其解到新铸样钱验皆合式理合恭进御览以便遵行为此今将样钱一万文具本专差承差　赍捧谨具题知 

　　○陈愚见备赈荒等疏 

　　廵按直隶监察御史臣刘　等谨题为陈愚见备赈荒以固邦本事据密云道兵备左参政钱藻呈称查得本道所属州县万暦四年分预备仓粮谷石俱照新例议定则例通州三河密云平谷州县俱各如数积完惟宝坻县完过八分以上少一分以上缘该县已故知县张烛久病未得理事新任知县丁应诏到任日浅以致积不如数又据霸州道兵备副使曹当勉呈称查得本道所属十五州县万暦四年分各以新例定拟积谷则例如房山固安大城三县俱各如数积贮其余十二州县各新收本色谷并自理纸赎银例应籴买谷石各以十分为率文安已完九分以上少不及一分永清香河良乡三县各完八分以上少一分以上霸州并保定县各完八分少二分漷县完五分以上少四分以上武清县完四分以上少五分以上涿州并东安县各完二分以上少七分以上大兴宛平二县各完一分以上少八分以上为照各州县槩称冲疲民贫讼简而涿州武清东安漷县等处尤甚大兴宛平俱系京邑词讼多赴部院及五城兵马司告理况各掌印官中间又有升迁去任或新任甫及一二月者所积谷石委难责其足数合无将宛大二县谷数各量为议减三分之二宛平每年积四百七十石大兴每年积四百石以便责成又据蓟州道兵备副使辛应干呈称本道所属蓟州遵化丰润玉田四州县万暦四年应积谷石俱照数积完尚有额外多余之数又据永平道兵备副使陈万言呈称本道所属州县万历四年应积预备仓粮除迁安昌黎抚宁三县俱各照数积完外其卢龙县已完八分以上少一分以上滦州完八分少二分乐亭县完七分少三分该县久缺正官而署事者又皆更代不常以致积不如数又据昌平道兵备右参议任彬呈称查得所属昌平州已完九分以上少不及一分怀柔县例应积谷五百石内万暦四年春季系教官焦棐署印不敢擅受民词止积谷九石九斗知县董五礼自本年三月二十一日到任之后夏秋冬三季筭该积谷三百七十五石已积过谷三百三石九斗六升见有自理纸赎银二十五两易谷七十五石凑足额数顺义县系归并疲邑止有一十二里民贫讼简兼以附近京畿及与上林苑监良牧署飬牲户各有官属不服县辖人户杂居凡遇有事多赴在京法司五城告理是以本县自理词讼极简比之他处不同万暦四年应积谷七百石今止积一百二十石见有纸赎银一百一十二两有零俟秋成籴买每两四石可得谷四百四十八石与见在谷共成五百六十八石仅足八分以上少一分以上合无俯念邑小民贫讼简量减及称延庆卫近奉例免其积贮各缘由呈报到臣据此案照先奉都察院勘札准户部咨前事该本部题议顺天等府所属州县积谷数目滦州二千五百石固安县一千七百石宝坻县一千六百石宛平县一千四百石霸州一千三百石大兴县一千二百石通州蓟州丰润乐亭昌黎卢龙六州县各一千石涿州遵化三河东安迁安文安六州县各八百石大城顺义二县各七百石昌平武清密云抚宁四州县各六百石永清怀柔二县各五百石良乡漷县玉田香河保定房山平谷七县各四百石庶为得中相应题请恭候命下本部移咨顺天廵抚都御史及咨都察院转行廵按御史备行兵备道严行申饬府州县及延庆卫掌印正官以后照依今拟谷石数目每年收成之日查将自理纸赎银两趁时籴买如数储蓄毋得混将上司批发词讼凑数完报原无谷石卫所不许干预词讼其各该官员若能设法措处例外多积者以礼旌奖如不及数查照近例严加罚治如有干没赃罚情弊参奏挐问抚按官不行着实查参听本部该科参处年终仍将积过谷石数目照例造册奏缴青册送部查考等因题奉钦依移咨备札前来依奉已经案行各兵备道严饬各属州县掌印官照数积贮去后今据前因臣会同廵抚顺天右佥都御史王一鹗议照积谷备赈乃有司首务近奉新例酌为定额均宜恪守成议以期共臻实效今查各道开报顺永二府所属共三十三州县各所积仓谷除旧管万暦三年十二月终积贮外其万暦四年正月至十二月终止新牧内通州三河密云平谷房山固安大城蓟州遵化丰润玊田迁安昌黎抚宁一十四州县俱各遵例照数积完尚有额外多积之数各该掌印官设处有方勤能可嘉容臣等径行分别奖劝又如昌平州文安县各完九分以上少不及一分宝坻永清香河良乡卢龙顺义六县各完八分以上止少一分以上霸州保定滦州三州县各完八分少二分所欠不多与怀柔掌印知县董　三月二十一日方纔到任夏秋冬三季应积谷石照数措完俱应免究及延庆卫奉例免行积贮外其余以十分为率巳完七分少三分者乐亭县署印滦州同知黄　巳完五分以上少四分以上者漷县掌印知县李　已完四分以上少五分以上者武清县掌印知县范　巳完二分以上少七分以上者涿州掌印升任知州岳　见任知州王　东安县掌印知县张　已完一分以上少八分以上者大兴县掌印知县沈　宛平县掌印知县李　以上各官若据其积贮所欠分数均当照例罚治但岳　巳升任其接管者王　到任未及两月李　范　张　各以考察离任俱应免究惟黄　署事数月责自难辞应为参治其沈　李　本因民贫讼简难于措处其登报赃罚并无干没各纸赎银两可以易谷者不在此数情有可原且宛大二县设在京师顺义县地狭民贫词讼委实简少似应合为量减庶得易为措置伏乞勑下户部查议合无将沈　李　俱免参罚黄量行罚治以示惩警仍乞将宛平大兴顺义三县各粮数各量为议减宛平每年止积四百七十石大兴每年四百石顺义县每年六百石定为额例与其余州县各将万暦五年分应积谷石设法措置务期如数完足若有仍前积不及数者听臣等于年终照例参奏施行及查别卷先该廵抚河南都御史栗永禄廵按河南御史杨家相会题为乞省繁文以节浮赏事内开奏缴报部册籍抚按多有重造乞要查议归并一官以省浮费等因该部臣覆奉钦依备行在卷为照各属积过谷石并各掌印官职名到任年月日期合听廵抚衙门一处造册奏缴及造青册送部查考外缘系陈愚见备赈荒以固邦本事理未敢擅便为此今将前项缘由理合具本专差承差赍捧谨题请旨 

　　○水占荒田等疏 

