<!-- { "loadSidebar": true } -->
　　忠孝道院在休宁之商山其先兴废不一当宋南渡有邕州安抚吴文肃公其第与院相迩文肃诸孙曰资渊仕元为建徳路遂安尹生子真常不任昏宦因寄迹歙之干明观歴官提举崇道明徳宏教法师兼知观事以以是院之久沦于兵燹也至大己酉请于朝得赐旧额重建于村心为居人祷祈之地至正乙酉用堪舆家言复移建于商山之贺里干着于令甲上隶干明水秀山环灵气攸萃祷祈益验道院之名益显至我朝正统甲子几百年院日就倾圯祷祈者病焉于是文肃裔孙曰士彬以语都纪沈懋清懋清乃挟其徒许中元一再修之中元以传其徒胡元静元静以传其徒陈道明间至京师请予记以示来者予观道家者流率以为出杨氏之为我儒者必诎之然是院独以忠孝名岂固有感于儒者之说而为是哉亦其法有所谓忠孝而儒者偶未之察耶是或一道也三代而下人臣之贤莫如留侯人主之盛莫如文帝留侯汲汲于君父之雠进退从容有儒者气象文帝奉藩极其恭谨在位恭俭号称孝文然皆喜黄老之学则世所谓道家者其法之臧否说之醇驳固宜有审所择而慎所趋者哉寳清静以为治而谓佳兵为不祥奉遗体以周旋而以忘生为深耻亦忠孝之推也夫忠孝士之大节顾其名乃署于深山长谷琳宫贝宇之间孰不骇闻创见而予则以为不然归斯受之孟有明训麾诸门墙子云是严吾岂能外儒先以为学而靳一言为是院之重哉道明邑之仙源人知读书能自立且以彛名其轩殆亦观忠孝之名思向慕以求无愧于老氏之徒者予故嘉其志特书之

　　休寜率口程氏世忠行祠记

　　世忠行祠者我率口程氏所建以奉先世祖梁将军忠壮公而又上推其源以及晋新安太守府君下泝其流以建其始迁祖三三宣议府君者也太守府君讳元谭当永嘉之乱来为郡实有安集还定功赐第郡之篁墩子孙家焉十二传至忠壮公讳灵洗值梁侯景之变复起乡兵捍贼殁而为神歴代严祀之号其庙曰世忠胤系蕃昌居他姓十九其别居率口则自宣议府君讳敦临者始宣议上距忠壮二十有四世自其先叶尝一迁新屯再迁兖山戾止靡常众心弗寜乃卜宅于率水之上居焉当宋之季业以复振税之以石计者三百余爰立师以迪嗣人植产以赡先墓蔚然硕宗与篁墩相髙其卒也子孙相与割田置守専祠于里之齐祈僧舍盖宣议四传有孙二十二人其为教谕者曰一夔举乡贡者曰梦麟曰应龙号经畬者曰一麟中省元者曰一震梦麟尝夲伊川家法立宗会乡先生宏斋曹公实序之而祠事未启也正统丁卯春一夔五世孙道和一震五世孙玩始倡族人立世忠行祠为正堂四楹东西庑八楹门屋四楹前阙石溪右临水渠妥灵合族于是为称然子孙日多祠日隘成化丙午冬道和之弟春和玩之子钤复倡族人増剏寝堂四楹广厦回廊虹贯钩连周垣相缭扄钥惟谨每岁正元日奉三祖之像于堂奠献礼成长幼叙拜饮福而散又以元夕前二日为忠壮始生之辰制花灯以乐神凡五日其供祀也有田其受成也有次其散胙也有规行之四十年而祠亦再新矣春和从孙文杰与一麟八世孙祖瑗皆好学勇于义始相与具其事请书之予于率口之程实同所自出尝伏拜祠下会其族人不下六千指盖其处者多良士归者多贞媛能不以富贵为丰啬而以礼义为盛衰故其平居徃徃知敬先睦族亢宗起废之为功有如此者呜呼世之人华其居室台榭以示观美或罄力于老子佛氏之宫以徼冥福顾于身之所从出者漫焉弗之省则吾于率口之族嘉羡太息为之执笔不能已者岂独水木本源之私哉继自今始凡有事祠下者仰祖烈之如在抚先业之益充思以绳武为志而大振其世风俾有出于轮奂豆登之外宗工巨儒且将有不一之书拟其后矣诗云岂无他人不如我同姓故记之而窃有告焉

　　婺源县庙学重修记

　　婺源儒学在县西山麓凡起废之功率有记独以泮池为阙典学者病之成化丙午之岁进士即墨蓝君章受命来知县事盖朞年而政成乃以次修大成殿及两庑剏学门及藏修之居饰明伦堂而新之科第有表舍奠有器而于泮池用工倍焉盖学宫去水逺无所从出惟冲山有活水可取道而至有识者虽窃计之而力莫能遂也君首捐俸鸠工伐山通渠渠凡数百丈导其流自射圃北迤■〈辶里〉而左经馔堂歴三贤祠又演而南始潴为池作石栏以环之告成之日山増而秀水辟而深草木含辉弦诵得所称古泮宫之制盖役不及民费不勤官而成兹伟绩为诸邑之冠焉非君有过人才力不足语此于是训导李君仁具其事来休寜请予记于戏君子爱人小人易使皆夲于学道泮宫者道化所从出也我文公先生实产是邦阙里岿然比于邹鲁而于祠阁有记经子有跋凡所以病吾人者以为溺心于程试之习驰骛乎纂组之工而不専业于圣门思与学者深究力行庶其俗可以一变至道盖先生之训炳若日星如此又何假于鄙陋不腆之词哉独以泮宫既新则圣泽益宏道化益兴在上者益相期以子恵为心在下者益相戒以梗率为耻我文公先生所谓専业圣门一变至道者将见于盛世为天下先以上副圣天子建极宏治之意又不独轮奂之美疏凿之勤可以冠诸邑名一时而已蓝君所以治婺源者若广储峙赈茕独造舆梁禳虎患其政孔多且以其暇日重葺文公年谱语録及编刻云峰胡氏家集以传庶几教养兼举不负于学道之君子其名位与日俱升所以利济乎斯人者将有大焉而婺源初政不可不书也县丞李君应钟主簿于君晟典史陈君某及教谕廖君絅训导张君节皆能捐俸以助生员孙普程禄陈俊王道辅实董其役而李君克相斯举尤惓惓焉故记其成以告来者使嗣其志而弗隳则婺人之幸寜有既乎

　　道一编目録后记

　　宇宙之间道一而已道之大原出于天其在人则为性而具于心心岂有二哉惟其蔽于形气之私而后有性非其性者故圣门之教在于复性复性之夲则不过收其放心焉尔颜之四勿曽之三省与子思之尊徳性道问学孟子之先立乎大者而小者不能夺其言凿乎如出一口诚以心不在焉则无以为穷理之地而何望其尽性以至于命哉中古以来去圣益逺老佛兴而以忘言絶物为髙训诂行而以讲析编缀为工辞章胜而以哗世取宠为得由是心学晦焉不明尼焉不行虽以董韩大儒尚歉于此而亦何觊其它哉子周子生千载之下始阐心性之微旨推体用之极功以上续孟氏之正传而程子实亲承之其言曰圣贤千言万语只是欲人将已放之心约之使反复入身来自能寻向上去下学而上逹也此其言之切要意之诚恳所望于后学者何如而卒未有嗣其统者于是朱陆两先生出于洛学销蚀之后并以其说讲授于江之东西天下之士靡然从之然两先生之说不能不异于早年而卒同于晩岁学者独未之有考焉至谓朱子偏于道问学陆子偏于尊徳性盖终身不能相一也呜呼是岂善言德行者哉夫朱子之道问学固以尊徳性为本岂若后之讲析编缀者毕力于陈言陆子之尊徳性固以道问学为辅岂若后之忘言絶物者悉心于块坐走诚惧夫心性之学将复晦且尼于世而学者狃于道之不一也考见其故详着于篇

　　兖山汪氏重建祠堂记

　　新安汪氏多祖唐越国公号最蕃其居休寜兖山者自歙徙族益盛其彦曰世行君自新昌谢政家居诸务未遑首倡其弟侄本父兄之志新其先祠为六楹焉其中専奉越国公髙曾祖祢左右序列于上诸旁亲之主左右序列于旁限以重门缭以周垣凡神厨祭器库之类悉以如式经始于成化丁未十二月讫工于弘治戊申八月告成之日昭穆载严宗■〈尚阝〉咸喜以为四时祼享之仪有所据而行五服袒免之亲有所恃而萃百世孝敬之风有所肇而兴不可无记以示我后人于是汪君请于予而予莫能副之甚久间叩其所以立祠之义则曰窃闻吾乡之先有陈定宇氏一时巨儒其上世本唐鬲山府君之后陈氏先祠寔中祀之吾之所以主祀越公者本定宇意也又闻淛之浦江有义门郑氏累世同居其先祠并祀伯叔羣从男女之主上之人尝旌其门下其家范以风四方吾之所以建祀旁亲者用郑氏例也其余一遵朱子家礼与国朝颁行之定式并行而莫敢戾焉吾之所以承先志致隆于祠事者如此而已予闻之愯然以叹曰呜呼先王报本追逺之礼垂世作程而具于载籍炳如也中世以来章缝之士心知之而力不及公卿之家势可为而不暇又其甚者华寝室以奉妻孥饰台榭以乐燕私于宾友大捐利于道宫佛刹以自媚于鬼神而觊冥福其不知类至于若是而欲民习之正礼教之兴道化之洽岂非吾人之所甚忧者哉有志于复古如汪君有志于正家宪后而因以风一乡之人如汪君岂非今之难得者哉君名道字世行起乡进士筮仕知湖广醴陵再知江右新昌率以徳政闻尝有徙学筑城之役皆事之难集者君优为之又建白行家礼崇宗祀十条多匡时善俗之见朝议取而行之诚哉君子之学由身及家而施诸有政不可诬也记而传焉俾有事于陟降豆登之间者油然以兴惕然以思谨礼文崇孝敬而以流俗之渐是惧将不有扩君之志而増辉于越公者乎君之父讳伯善读书好义乡称长者兄讳世寜躬行孝弟以率其族起其家皆惓惓于是祠者故并记之

　　恭谦堂记

　　祁门善和程氏之老曰用亨与其兄用仁极友爱凡车马衣服可相共者无尔汝一饮食之嘉者不集不食用仁出抵暮不返必迎候醉归则扶掖还寝室乃退或有疾竟日夕不离侧疾瘥乃己事酬酢客过从与一切家政必议议叶而后行由是家人化之娣汪之事其姒方也若兄弟然相好不二子侄之胜读者必共业而无敢哗者焉盖用亨之父曰孔隆处士家范极严识者占其兄弟之克成有以也里人嘉之为题其堂曰恭谦殆将以孔隆拟杨氏之播以用亨兄弟拟杨氏之椿津焉其得之乡评如此前进士知黟县事江侯闻之为大书其扁而未有记之者今侍御佀公来为郡求逸民以佐政用亨在焉里人又为之啧啧叹曰孰有恭谦若程氏兄弟而家之不淑令闻之不翕然者耶其姻党甥方英林彦方表大惧堂事弗白始以记请曰愿无辞以诏来者予观宏农之杨与广平之程自魏晋来同列右姓以家法闻天下谱副于有司论其世故等夷耳椿津皆年踰耳顺恭谦不衰国史书之而大贤君子有取焉今用亨亦年六十用仁年六十有二老而笃行亦将可以趾宏农无愧于天显者耶然椿津并登台鼎赫然一时而用亨兄弟以布衣处林壑之下疑其有不可班者殆非也天之所以与我者岂有所限于隠显而为之丰啬哉中世以还固有居人上而阋墙攘臂无所不至者矣显而慝焉顾岂若晦而淑焉者之为泰哉虽然慢者恭之贼傲者谦之反也恭谦之为徳也和和则吉吉则寿家以兴傲慢之为徳也戾戾则凶凶则菑家以否斯固君子之所慎而尤莫切于兄弟之间也用亨之友于恭谦若是其播而为一家之和锺而为一身之吉进而享耄耋期頥之寿将不兆于斯欤子孙承之是则是效家益兴族益荗获与椿津之贤相望为异代则一堂虽小而有系伦理世教甚厚记而传之固宜用仁名恕保号拙翁学春秋数不利于场屋而隠用亨名元佑号朴庵其先与予同出广平自晋新安太守元谭府君以请留居郡至梁将军忠壮公益显忠壮之后分居休祁昭穆具存而予差有再世之长详见统宗谱云

　　春风堂记

