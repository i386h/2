<!-- { "loadSidebar": true } -->
　　臣朔少失父母长养兄嫂年十二学书三冬文史足用十五学击劒十六学诗书诵二十二万言十九学孙呉兵法战阵之具钲鼔之教亦诵二十二万言几臣朔固已诵四十四万言又尝服子路之言臣朔年二十二长九尺三寸目若悬珠齿若编贝勇若孟贲捷若庆忌廉若鲍叔信若尾生若此可以为天子大臣矣臣朔昧死再拜以闻
　　谏起上林苑【建元初武帝数好防行后以道远劳苦又为百姓所患乃诏吾丘夀王举借阿城以南盩厔以东宜春以西欲除为上林苑属之南山又诏中尉左右内史表属县草田以偿鄠杜之民夀王奏事上大悦朔在傍进谏是日因奏泰阶之事上拜朔为太中大夫给事中赐黄金百斤然遂起上林苑如夀王所奏　按刘向尝録朔书则此类虽云従旁进諌及化民有道对亦是面语今据文义本末粲备必朔书有载而班氏采之入传也】
　　臣闻谦逊静慤天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地従汧陇以东商雒以西厥壤肥饶汉兴去三河之地止霸产以西都泾渭之南此所谓天下陆海之地秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所仰足也又有秔稻梨栗桑麻竹箭之饶土宜姜芋水多鼃鱼贫者得以人给家足无饥寒之忧故酆镐之间号为土膏其贾亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兔之苑大虎狼之墟又壊人冢墓发人室庐令幼弱懐土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无隄之舆是其不可三也故务苑囿之大不恤农时非所以强国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省
　　化民有道对【上従容问朔吾欲化民岂有道乎朔对朔虽诙笑然时观察顔色直言切谏上常用之】
　　尧舜禹汤文武成康上古之事经厯数千载尚难言也臣不敢陈愿近述孝文皇帝之时当世耆老皆闻见之贵为天子富有四海身衣弋绨足履革舄以韦带劒莞蒲为席兵木无刃衣缊无文集上书囊以为殿帷以道徳为丽以仁义为准于是天下望风成俗昭然化之今陛下以城中为小圗起建章左凤阙右神明号称千门万戸木土衣绮绣狗马被缋罽宫人簮瑇瑁垂珠玑设戏车教驰逐饰文采丛珍怪撞万石之钟击雷霆之鼓作俳优舞郑女上为淫侈如此而欲使民独不奢侈失农事之难者也陛下诚能用臣朔之计推甲乙之帐燔之于四通之衢却走马示不复用则尧舜之隆宜可与比治矣易曰正其本万事理失之毫厘差以千里愿陛下留意察之
　　与公孙书
　　葢闻爵禄不相责以礼同类之游不以远近为初是故东门先生居蓬戸空穴之中而魏公子一朝以百骑驰造之吕望未尝与文王同席而坐一朝譲以天下半大丈夫相知何必以抚尘而游垂发齐年偃伏以日数哉【北堂书钞　初一作故是故作是以驰造之一作尊宠之杨用脩云抚尘谓童子之戏若佛书所谓聚沙也鼎按六朝人事中多用之具见于后】
　　従公孙借车马书
　　朔当従甘泉愿借外廏之后乗木槿夕死而朝荣者士亦不必长贫也【荣一作生】
　　公孙答东方朔书
　　譬犹龙之未升与鱼鼈为伍及其升天鳞不可覩【并东方朔别传】
　　答骠骑难
　　干将莫邪天下之利劒也水断鹄鴈陆断马牛将以补履曾不如一钱之锥骐驎绿耳蜚鸿骅骝天下良马也将以捕防于深宫之中曾不如跛猫【骐驎一作骐骥】
　　答客难【朔上书陈农战强国之计因自讼独不得大官欲求试用其言専商鞅韩非之语也指意放荡颇复诙谐辞数万言终不见用因著论设客难已用位卑以自慰谕又设非有先生论】
　　客难东方朔曰苏秦张仪壹当万乗之主而身都卿相之位泽及后世今子大夫修先王之术慕圣人之义讽诵诗书百家之言不可胜记着于竹帛唇腐齿落服膺而不可释好学乐道之效明白甚矣自以为智能海内无双则可谓博闻辩智矣然悉力尽忠以事圣帝旷日持久积数十年官不过侍郎位不过执防意者尚有遗行耶同胞之徒无所容居其故何也东方先生喟然长息仰而应之曰是固非子之所能备彼一时也此一时也岂可同哉夫苏秦张仪之时周室大壊诸侯不朝力政争权相禽以兵并为十二国未有雌雄得士者彊失士者亡故谈説行焉身处尊位珍寳充内外有廪仓泽及后世子孙长享今则不然圣帝流徳天下震慑诸侯賔服连四海之外以为带安于覆盂天下平均合为一家动发举事犹运之掌贤与不肖何以异哉遵天之道顺地之理物无不得其所故绥之则安动之则苦尊之则为将卑之则为虏抗之则在青云之上抑之则在深渊之下用之则为虎不用则为防虽欲尽节效情安知前后夫天地之大士民之众竭精驰説并进辐辏者不可胜数悉力慕之困于衣食或失门戸使苏秦张仪与仆并生于今之世曾不得掌故安敢望常侍郎乎传曰天下无害菑虽有圣人无所施才上下和同虽有贤者无所立功故曰时异事异虽然安可以不务修身乎哉诗曰鼓钟于宫声闻于外鹤鸣于九臯声闻于天茍能修身何患不荣太公体行仁义七十有二乃设用于文武得信厥説封于齐七百嵗而不絶此士所以日夜孳孳脩学敏行而不敢怠也譬若鹡鸰飞且鸣矣传曰天不为人之恶寒而辍其冬地不为人之恶险而辍其广君子不为小人之匃匃而易其行天有常度地有常形君子有常行君子道其常小人计其功诗云礼义之不愆何恤人之言故曰水至清则无鱼人至察则无徒冕而前旒所以蔽明黈纩充耳所以塞聪明有所不见聪有所不闻举大徳赦小过无求备于一人之义也枉而直之使自得之优而柔之使自求之揆而度之使自索之葢圣人之教化如此欲其自得之则敏且广矣今世之处士时虽不用块然无徒廓然独居上观许由下察接舆计同范蠡忠合子胥天下和平与义相扶寡偶少徒固其宜也子何疑于我哉若夫燕之用乐毅秦之任李斯汉用郦食其之下齐説行如流曲従如环所欲必得功若丘山海内定国家安是遇其时也子又何怪之邪语曰以管窥天以蠡测海以莛撞钟岂能通其条贯考其文理发其音声哉由是观之譬由鼱鼩之袭狗孤豚之咋虎至则靡耳何功之有今以下愚而非处士虽欲勿困固不得已此适足以明其不知权变而终惑于大道也【文选　汉书记作数无天下平均二句渊作泉驰作谈无传曰六句鹡作防块作魁无汉用二字】
　　非有先生论
　　非有先生仕于呉进不能称往古以厉主意退不能扬君美以显其功默默无言者三年矣呉王怪而问之曰寡人获先人之功寄于众贤之上夙兴夜寐未尝敢怠也今先生率然髙举远集呉地将以辅治寡人诚窃嘉之体不安席食不甘味目不视靡曼之色耳不聴钟鼓之音虚心定志欲闻流议者三年于兹矣今先生进无以辅治退不扬主誉窃不为先生取之也葢懐能而不见是不忠也见而不行主不明也意者寡人殆不明乎非有先生伏而唯唯呉王曰可以谈矣寡人将竦意而览焉先生曰于戏可乎哉可乎哉谈何容易夫谈有悖于目而拂于耳谬于心而便于身者或有説于目顺于耳快于心而毁于行者非有明王圣主孰能聴之吴王曰何为其然也中人已上可以语上也先生试言寡人将聴焉先生对曰昔者闗龙逢深谏于桀而王子比干直言于纣此二臣者皆极虑尽忠闵主泽不下流而万民骚动故直言其失切谏其邪者将以为君之荣除主之祸也今则不然反以为诽谤君之行无人臣之礼果纷然伤于身蒙不辜之名戮及先人为天下笑故曰谈何容易是以辅弼之臣瓦解而邪谄之人并进遂及蜚廉恶来革等二人皆诈伪巧言利口以进其身隂奉雕瑑刻镂之好以纳其心务快耳目之欲以茍容为度遂往不戒身没被戮宗庙崩阤国家为虚杀戮贤圣亲近防夫诗不云乎防人防极交乱四国此之谓也故卑身贱体説色防辞愉愉喣喣终无益于主上之治即志士仁人不忍为也将俨然作矜严之色深言直谏上以拂主之邪下以损百姓之害则忤于邪主之心厯于衰世之法故养夀命之士莫肯进也遂居家山之间积土为室编蓬为戸弹琴其中以咏先王之风亦可以乐而忘死矣是以伯夷叔齐避周饿于首阳之下后世称其仁如是邪主之行固足畏也故曰谈何容易于是呉王戄然易容损荐去几危坐而聴先生曰接舆避世箕子被发佯狂此二人者皆避浊世以全其身者也使遇明王圣主得清燕之间寛和之色发愤毕诚圗画安危揆度得失上以安主体下以便万民则五帝三王之道可防而见也故伊尹蒙耻辱负鼎俎和五味以干汤大公钓于渭之阳以见文王心合意同谋无不成计无不従诚得其君也深念远虑引义以正其身推恩以广其下本仁祖义褒有徳禄贤能诛恶乱总远方一统类美风俗此帝王所由昌也上不变天性下不夺人伦则天地和洽远方懐之故号圣王臣子之职既加矣于是裂地定封爵为公侯传国子孙名显后世民到于今称之以遇汤与文王也太公伊尹以如此龙逢比干独如彼岂不哀哉故曰谈何容易于是呉王穆然俛而深惟仰而泣下交颐曰嗟乎余国之不亡也绵绵连连殆哉世之不絶也于是正明堂之朝齐君臣之位举贤才布徳惠施仁义赏有功躬节俭减后宫之费损车马之用放郑声远佞人省庖厨去侈靡卑宫馆坏苑囿填池堑以予贫民无产业者开内臧振贫穷存耆老防孤独薄赋敛省刑罚行此三年海内晏然天下大洽隂阳和调万物咸得其宜国无灾害之变民无饥寒之色家给人足畜积有余囹圄空虚凤凰来集麒麟在郊甘露既降朱草萌牙远方异俗之人向风慕义各奉其职而来朝贺故治乱之道存亡之端若此易见而君人者莫肯为也臣愚窃以为过故诗曰王国克生惟周之桢济济多士文王以宁此之谓也【汉书　是不忠文选作臣不忠闵作慜贤圣作贤臣之治作理严作庄主作人主家山作深山惧作戄得清燕作得赐清燕渭作渭水躬作亲刑罚作刑辟】
　　隠真论【见佛蔵辩正论】
　　处天地之先不以为长在万古之下不以为久随时应变与物俱化
　　寳瓮铭【王子年拾遗记黄帝时码碯瓮尧时犹存甘露在中谓之寳露及舜迁寳瓮于衡山故衡山有寳露坛于坛下起月馆时有云气生于露坛人迁瓮于零陵舜崩沦于地下后秦始皇従零陵掘地得赤玉瓮容八斗以应八方之数在舜庙至汉东方朔识之乃作寳瓮铭　前云码碯后云赤玉一瓮两物虚谬可知】
　　寳云生于露坛祥风起于月馆望三壶如盈尺视八鸿如萦带【三壶者方壶蓬壶瀛壶也八鸿者八方之名也】
　　旱颂
　　维昊天之大旱失精和之正理遥望白云之酆淳滃曈曈而亡止阳风吸习而熇熇羣生闵懑而愁愦陇亩枯槁而允布壤石相聚而为害农夫垂拱而无为释其耰鉏而下涕悲坛畔之遭祸痛皇天之靡济
　　诫子
