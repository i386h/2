<!-- { "loadSidebar": true } -->
数日之别巳胜数年矣谅公同此情也华山之游此平生至愿况又与吾兄同之抵家后百事狼狈荆□痰气发作几于不起小女出嫁伊迩未免匍匐耳富有富者之事贫有贫者之礼父息之情谁能不尔坐此二者使不肖仓卒言兄长之前顾不得羽翼而东耳柰何柰何在省时会近山尚书济物总制俱道雅意隆笃细得近山言深服公所以处我者有礼也近济物以他人之谋将致我幕下昨巳为数言绝之颇涉峻厉于乎彼殆以我为何人耶大丈夫出处自有礼义岂私好私与□寻隙投衅附会可致耶兄与我有骨肉之分当悯惜至此丘壑之下凡有志天下国家者岂所忍居苟有所不可则亦宁死守而不易耳平生碌碌别无他事维此点检最熟而又失之死无面目见先人于地下也盖此又是一番波浪比之往日应举不同如之何可以轻且易而言也厚斋之意虽善然非实知我者固巳惑之矣然乘之则不可也去秋有一客相过极言彼所以拳拳于仆之意方在杯酒间仆变色大骂声辙四邻仆岂彼之所宜论耶昨见自彼来者云彼巳深含于我此不知仆正欲其含也即此可以再见不肖之心矣张史来甚急因先附此意不恭之罪吾兄想深有以亮之稿序数日后当托人附上不敢负吾兄也临纸耿耿无巳 

与蓝文秀 

承命撰平蜀序文强成附上甚媿不能详着其实有辱委付多矣夏初伏谂尊体佳胜万福欣幸无任蜀方既宁兵事永息关中数年不受剽掠流散之苦者谁之力也来教推让再三不自满假大君子之所为自有以异诸其人如此敬羡敬服瞻请伊迩伏唯保爱以膺　隆命不宣 

与朱升之 

天下之事能以德美传不朽者今不过数人耳然皆为言者所遏此固世道使然然皆以黯昧难晓者或偶尔有之而超然在今耳目者亦不能免此可长太息而继之以痛哭也公清声大才雅量恢节孰与古人多让彼以私怒左道之言即乂如此贤哲之党尽矣公固不肯缘此轻重言者国是所关治乱所系小人坐享清誉而君子蒙被污辱欲天下亡事安可得哉籽献吉被论尤广至有以败坏风俗言者于乎献吉岂斯人哉此可以占公矣仆虽宿寡行检然视乡当自好者亦少有优劣乃前此命为刘瑾党士修学之志虽古人所至尚安有推择何至党瑾者苟可以甘心快意固不暇计此也公不知尚移何处即或以别事在关中亦好当请公西来与坐论数夜使细小辈见吾侪胸次忠君孝亲立身行巳死不以易如此两卷俱封上媿不足称副委命书籍托刘令尹数日后即可驰上公即有外移其行当在何日然湏待命至乃始动否倘行急可示知之仆即星夜来求静处与公别也使来数日为宾客所冗不得具裁甚恼临纸又复匆匆不尽其欲言伏惟亮察幸甚 

与蓝文秀 

伏闻宠命之至欣慰不巳明公才望功勚岂一南侍可尽然当此之际百事破裂不忍言比之前明公身任安危之日又稍异矣以此甚为门下喜也敝邦之民数年蒙经畧得有阛阓之乐而不肖私被特又为深亦尝颇忿承事秉节之臣轻忽喜变不能镇扬国威殄靖妖孽虚恢越绝敢肆大言以欺天下而当时用事之人不责其名实辄乃加之功代德性之上以其小而信其大使笃实之道弗彰幻谬之徒得骋因以平蜀之事稍为论议据事究勋私若颇当于明公之行用为远赠文采虽不足综核巳有余矣不能躬候行节私心怀仰何可言外具粗仪并序稿特令弟淳赍奉冀垂存省幸甚春和伏惟保爱以慰斯民之望不宣 

上邃庵先生 

海久违台候无任思慕之至去冬得承差所寄书教洎诸刻本奏读再四乃知 圣主隆重之意如此天下生灵之福斯文之庆 宗社之赖也吾师当身任安危以报 九重可也今日所急在正士风士风一正则上可以正朝廷下可以正天下此吾师之所以教海而海之所以学于吾师者也值便谨此上谢不尽下诚 

与杨叔安 

远辱临降顾山县荒落无以欵洽为罪闻其日巳至咸阳想极劳倦也子衡蜀使来辱教及望之书皆骨肉至意往时与邃翁有奉天之遇者以翁尝遣张通判相请师生之意不可恝然耳即宜与他公不同昨子惇抚台亦有书来耳其人爱念隆笃巳极铭感倾晤莫由或可具简相通而巳且用昭家有一事与云有干一家口食惟此是望固不容默默也小儿栗以五月十九日发热至二十一日出麻子疮今靥谢俱毕甚为安好亦一未了前件了之良佳就考事多在七月中澣渠夫妇亦自无恙此老景至愿也以所欲知故启仲夏酷热万万为道保爱 

与何粹夫 

二十余年不见故人颜面书札亦仅六七还往而衷曲万千尚未一及岂但可以痛哭流涕哉前日泾野去又复匆匆不得申问老兄即不为疏懒我尚何以自谓也往年为儿栗娶渼陂女一年生子子死妇恚恨亦死某自荆妻亡后齿落形惫巳极酸苦乃复丁此只得从头匍匐又求叔安季女与栗为室春初东迈中夏方返人生几何遽终日了无休息古之达人可复若此也十年前于盩厔彭麓买田数顷得一干仆力作颇足口食其地易水稍谢旱干之忧矣儿女事变岁无饶歇山居颇近名陬无能以暇游衍岂仆初志哉近得希道书云丈夫不作万年之身亦湏有以传之后世某之疏放后世之传不敢拟而万年之身则刘文奎巳先得之往吾兄语此甚谓不难今力求数年茫无涯涘肯指曲折某当倏出泥淖中也先述所示良奇某为此十年益乖初阅门户颇多不知何者为是有暇有可批示否泾野在南想日与倾晤来秋欲拜扫先陇就访雨公良晤不隔想应申遂久旱酷暑万万为道保爱不宣 

与吕仲木 

冬中一别又复季夏怀想当何如也喜令郎益就安好昨栗自灵宝还虽访不克遇而起居甚详归而语之深可谓执事贺也人须有疾而后有忧畏知摄养忧畏则志意不肆摄养则防闲必严虽长生久视亦由此申缩耳比在留都相与栢斋兄日相倾晤所益不小但恨溪田有此良觌何尔遽归彼中殊多暇日不但视北京为闲虽乡闾亦优也胡不重以两君之别为惜邪迫闻巳抵家曾因便附间想辱见答北地通旱亢久积热顿生疹疥无任疴羍不得尽所欲言万万为道保爱 

与蒋文晖 

语曰白首如新倾盖如故仆亦疏放人耳常辈莫不以为贱执事反以为佳不必觌人晤语巳若数十年深契笃好者某何以得此也所媿宿志巳荒不能困时树立以自表见为知巳羞耳比日起居佳胜仆五月二日昧爽抵家而叔安送儿辈亦至与居数日方别则阎公甫至久梏燥阳疹疥大作勉强逢迎益罹厥苦无可为计乃以风剂煮汤不时浴浸得至少康方毕舍弟五旬之贺复有亲友拂尘之请揖让几筵迄无宁日几欲修谢提笔汗流恐使者久稽近怀婴念因借所亲洞室草草为此稍述冗驳聊具于右想所欲知也切惟高明气度超越识量渊谧仆之无似实所希覩倘以时日是珍保练为重使天下苍生再覩伊傅勋业之隆岂惟斯文之望亦知交之光也瞻晤无日不胜耿耿小书数种将鄙意耳万万监存讵尽倾想有便不惜教示为幸六月朔旦某再拜 

与寇子惇 

仰间得手教展读数四无任媿感昨西使寄望之书来亦道此翁留意不肖甚隆皆知巳者过为粉饬是以长者辄不见疑若便以为真耳放逐后留连声伎不复拘检垂二十年虽乡党自好者莫不耻之又安有可与士大夫同日语者人若不自知仆既自知之而又自忘之邪此则深惑尔矣执事知我厚宜必亮此也切恐晋翁一时乘兴辄为论荐殊非佳事执事倘有问讯可委曲言之阮籍之志在日获酩酊耳三公万户非所愿也仆蓬首跣足巳踰半世苟得优游行乐决无他想言虽激聒肝膈尽露诚欲安分丑居不欲妆束搽抺重为流辈诋诮耳有丑妇被逐者借邻女之饰更往谓夫曰曩以不修子故弃妾今修巳子何辞焉其夫趋而出其姊止之曰一出已羞更今何求其言虽鄙可以理喻惟执事万万念之 

与杨用之 

海白用之足下与足下论议皆洞然相达靡有留滞此虽古人何用多让足下年齿日盛而功效未彰窃甚怪之昔玄德抚髀而增伤士行惜阴而励志诚愿足下每以至性难得为念怀古道之罕臻憝根荄之靡至绝遏世纷精诣往迹辄不可如前日逸逸弛缓以自废也肝膈之言深信必察故尔尽布不复追悚 

上邃庵先生 

执事此行 宗社之庆生民之福也不肖万万死罪无面躬诣拜贺今兵事日繁赋饷日急各处经画粮储之人率不堪軄动为迂阔难集之计百姓百倍陪费不攴一行之需倘贼势更盛又当何以山南湖广之盗不可视为寻常今之永治者率弟子行当亟须丈人也详此盗能老弊我师者中固冈人耳往时四川湖广陕西所上首级尽山居平民非真贼也凡执事所以报孝宗皇帝者惟此二事耳不肖虽在罢废然世受国恩不敢忘此忧也初冬微寒伏惟保艾以慰天下之望不宣 

与张用昭 

辱教知近事如此数日身心不能自宁况有官者与受方国之重者哉然以执事之才当此剧难狼狈之际要伙有余力顾委任何若耳广郡数蒙其至无他郡芟夷绝灭之惨者不可谓无所系也近闻丘将军与战南阳获俘甚多若尔亦新来一快事但其启行时言语甚易无惧事慎敌之心恐非名将家法也贤郎文雅勤事此最学者艰节其闻抄写文字似于下学上达之旨稍相违背盍若令之潜沉讽咏自求于经训之间既通贯融液然后操纸命辞自必有过人者而奚俟此败故骎杂之语哉公家世有大方谅不须吾言吾自不能不为之言耳春和惟万万保重 

与张邯郸书 

于公虽蒶素交然公为乡里豪俊之士居官之声动烛远迩此吾所甚慕也东方盗贼薄公城邑凡几矣公能悍灰无惧以作其民邯郸数得无恙其系岂细小哉愿公益加严慎肃练士民倡率豪杰攻城约以死守城危誓以死战彼虽号有数万然中多妇人瘠氓精兵要千人耳既拥众抗军不能留蓄寄民而所过残灭井臼釜甑罔有孑遗必无恒饱之理此应败之道也昔吾罹警邢郡返过邯郸见其人率勇敢有气吾恨不能丞尉以作其武幸闻公大抵甚慰矣况又有近功邪鄙谚曰莫眠其步当眠其趾夫民既以觇彼之所为矣今战亦死不战亦死甚晓然也然不战固死使力战安知其不生邪此可以语邯郸之民使之自固其志矣爱公甚深见公邑人来不辞惘然敢告以此今之名将未有类公者也春和惟为民自重万万 

答省城诸公书 

辱教及厚仪感荷无任年过半百日就衰境乃复丁此胡以自存念惟此儿幸以长成颇知趋向平生百虑缘是捐歇中道夭折五内催割抚影省形行路悲痛天亲剀切尚何可言来谕恳切肝膈具悉久失奉谢不胜追悚未由躬诣因便附此伏惟鉴临不宣 

与蔡承之 

久违仅两见翰教耳悠悠我思伤如之何小儿栗以五月念二先我而死孤影萧萧与常住僧何异天罚凉德一至于此坐以待毙而巳值去人之便草草奉问易林一部愧无佳纸秋凉伏惟保重尊照不宣 

与王敬夫 

