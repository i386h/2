<!-- { "loadSidebar": true } -->
　　梅花三叠，月满阑干。幽径声寂，小窗影单。新愁谁诉，古调独弹。落落尘世，知音最难。维时竹下美人，横琴小坐。叶叶泪斑，枝枝烟妥。影倩魂移，香和梦锁。碧槛萦纡。青帷潭沱。卓磨郭公之砖，炉拨谢仙之火。感花前之姊妹，社结当年；披箧里之篇章，愁深似我。尔乃细按玉徽，轻调珠柱。白博音清，丹维制古。弦拂鸳鸯，语传鹦鹉。桐尾先焦，莲心最苦。索来妙句，凄风冷雨之情；翻人新腔，流水高山之谱。则有洛阳阿潘，路归兰若。同公子之缠绵，得仙人之潇洒。引我津迷，问谁心写。赏音怪石之间，击节高梧之下。或断或续，若仰若扬。曲填凤嗦，声绕莺肠。鹤归露冷，猿啸云荒。雉飞秋陇，蝉咽寒塘。石上松老，谷口兰香。调翻积雪，操寄履霜。韵带愁而倍窄，丝牵恨而弥长。宜其流泉皱碧，晓岫含青。凫鹄迭奏，鱼龙暗听。幽思袅袅，逸韵冷冷。鸾胶欲续，花梦都醒。吁嗟蒲柳，望秋忽零。弦绝先知，慧似中郎之女；曲终不见，忧同帝子之灵。美人有言，知己者少。顾曲不逢，因心自了。曷若对草木之芬芳，感禽鱼之缥缈。怀风月之凄清，触云烟之缭绕。移情指间，结想尘表。何期逍遥大觉，嗟叹余音，顿消俗虑，别悟禅心。他年玉碎与珠沉，个里仙机渐渐深。秋汉闲云归去也，一声清磬满丛林。 
　　“归家且觅千斛水，洗净从前筝笛耳。”为之诵大苏诗不置。（蔡苗椽） 

　　焚稿断痴情赋 
　　呜呼，海溢情波，穴缠鬼市。居在膏肓，攻非腠理。医谁换心，方无续髓。宜其药灶空支，妆台懒起。翠劚灵根，红韬瘦藟。水自清而萍枯，香不改而兰死。苍鹒语滑，倍添春女之悲；扁鹊经残，莫试秋夫之技。况复根代桃僵，味尝荼苦。理镜有台，伐柯无斧。漠漠愁云，纷纷覆雨。影怯蛇杯，名销鸳谱。声断啼鹃，衅成谗虎。海可冤填，天须恨补。何必诗播吟笺，句传乐府。手缚麒麟，舌调鹦鹉。抱来白璧，飞作青媒。珠玑十斛，锦绣一堆。烧瘢满地，火篆闻雷。秦燔烟卷，楚炬风催。看红烛之已炧，适青囊之被灾。收爨下之琴材，尾声应律；袅炉中之香炷，心字成灰。尔乃桃纹炭炽，莲朵灯昏。香罗谁赠，枯墨犹存。劈采笺于学士，裂玉玺于天孙。多少相思，都藏韵句；缠绵此恨，请验啼痕。点点则湘妃洒泪，亭亭则谢女离魂。时则阶静月移，窗虚风颤。斑竹数竿，昙花一现。丝尽春蚕，梁归秋燕。惨结幽房，欢腾隔院。人间之色相俱空，天上之炎凉已变。无多离别，伤心听蒿里之歌；如脱尘凡，携手赴蓬山之宴。断粉零脂之迹，枉泣红颜；香兰醉草之章，谁题黄绢。侬本情深，郎何缘薄。镜破团圞，扇悲零落。迎或乘鸾，去还化鹤。金不贮娇，铁能铸错。渺渺兮莫慰愁怀，忽忽乎未知生乐。忆昔诗坛赓唱，曾编一卷光阴。从今仙界分离，休问五云楼阁。 
　　画就了这一幅惨惨凄凄，绝代佳人绝命图。（孟砥斋） 
　　砒斋孝廉，余旧居停也。三千小令，四十大曲，无不成诵在胸。初见时即向余。索观赋稿，此篇其所最击节者。今孝廉巳归道山，而六转货郎儿，便成识语。钟期千古，当为之破绝琴弦。（辛己七月五日自记） 

　　月夜感幽魂赋 
　　昔闻崔博陵之女子，眷恋荒坟；贾秋壑之侍儿，徘徊故宅。江陵伤红袖之歌，古馆记青枫之迹。魂依沙内，李村埋骨之人；冤诉渠中，洛浦弹琴之客。兹皆鬼箓名登，莫信夜台路隔。况夫寂寞园亭，景物飘零。云影封路，风声扫庭。芙蓉花冷，蘅芜草腥。荼蘼倚架，芍药锁厅。犀文卷簟，猩色收屏。帘不垂而字绿，屐不到而苔青。为访小姑，来寻暝途。心同鸽怖，身似鸾臞。锦里将返，爱河已枯。当头几见，失脚谁扶。海清镜满，天阔轮孤。则见光射阑干，彩分霄汉。千竿竹疏，万里烟断。枝枝鹊飞，点点萤乱。蛩鸣菊篱，霜落枫岸。佛庵闭而灯寒，湘馆啼而梦散。烛何须秉，闲行白石之间；依倩谁添，小立红墙之畔。转步山椒，玉人远邀。芳踪寂寂，孤影飘飘。媚同柳亸，轻类松摇。玲珑素佩，绰约仙标。非孙娘而亦笑，比卢女而尤娇。岂徒半面之缘，似曾相识；忽忆九泉之路，益复无聊。将疑将信，若梦若痴。柔情欲断，病骨难支。红晕桃花之脸，绿颦桂叶之眉。心虚乃尔，命薄如斯。寒逼三更，环佩归魂之夜；醒持半偈，醍醐灌顶之时。流果急而难退，石虽转而已迟。嗟乎！巾帼英雄，为才所累。钱则权■⑴蠋之飞，虎则触胭脂之忌。妒传临济，津欲生波；悍似延平，鬼偏作崇。纵令云翻雨覆，徒惊夜幕之声；可怜月悴花憔，同洒秋风之泪。 
　　裂带留题，解囊赠别，情之所钟，死犹不泯。安得千手千眼菩萨，普度九幽世界耶？（周文泉） 

　　稻香村课子赋 
　　繄藏春之芳圃，同负郭之农家。半亩蒲叶，一棚豆花。挂禾架满，亚树帘斜。贯绳小戽，护药新笆。圆排总担，尖压苗叉。扫径则元卿趣逸，归田则太传情赊。锦屏绣幄之中，别开天地；茅舍竹篱之外，闲话桑麻。则有巴妇怀情，梁媛守寂。彤管成编，素帷挂壁。燕子丝缠，鲛人泪滴。填石衔冤，倚楹生感。歌有离莺，服宜绣翟。伤破镜之孤分，傍残灯而独绩。望夫则首类飞蓬，训子则书传画荻。膝下娇儿，风神可爱，球能使浮，韘何须佩。巧联鹦鹉之诗，新制杨梅之对。昔呱呱于枕畔，频伤背面之啼；今朗朗于怀中，犹作牵裾之态。墨妙琴清，秋幌寒更。甲夜乙夜，长檠短檠。金题列轴，缥带分名。写罗四部，拥胜百城。检书有鹤，学语如莺。弗绝吾种，最佳此声。若问头衔，点去毛君之笔；尚存手泽，凿来晏子之楹。时则漠漠平田，翠光接天。麦收黑穬，稻插红莲。守户尨吠，隔溪鹭眠。秧马分种，水轮引泉。一犁雨涨，十耜云连。小桥淡月，芳陌晴烟。芸窗昼永，花屿春牵。犹复慈夔竟折，秘简同传。纱幔垂授，藜床坐穿。欲对古人，香披黄卷，好呼小婢寒展青毡。秀骨则亭亭玉立，娇喉则颗颗珠圆。所以踏遍槐花，折来桂子。窟竟依蟾，门还登鲤。雕鹗荐秋，乌鹊占喜。摅夺锦之仙才，振鸣珂之戚里。回忆碧窗，伴读十年，挑风雨之灯；允宜紫诰，分荣五色，焕凤鸾之纸。 
　　一部《红楼梦》几于曲终人杳矣。读此作乃觉溪壑为我回春姿。（俞霞轩） 


　　〖注：■⑴，虫＋则，同蠈，zéi，吃苗节的害虫。■⑵，纟＋荐，正作鞯。■⑶，契＋鸟，jié。〗 


　　红楼梦问答　清　涂赢 

　　或问：“《红楼梦》伊谁之作？”曰：“我之作。”“何以言之？”曰：“语语自我心中爬剔而出。” 
　　或问：《红楼梦》为子意中之书，而独翻妙玉之案，则何也？”曰：“予亦不自知其何心，第觉良心上煞有过不去处。 
　　或问：“子能作宝玉乎？”曰：“能。”“何以痛诋袭人也？”笑曰：“我止不能为袭人之宝玉。” 
　　或问：“宝钗似在所无讥矣，子时有微词，何也？”曰：“宝钗深心人也。人贵坦适而已，而故深之，此《春秋》所不许也。” 
　　或问：“宝钗深心，于何见之？”曰：“在交欢袭人。” 
　　或问：“袭人不可交乎？”曰：“君子与君子为朋，小人与小人为朋，方以类聚，物以群分。吾不识宝钗何人也，吾不识宝钗何心也。” 
　　或问：“宝钗与袭人交，岂有意耶？”曰：“古来奸人干进，未有不纳交左右者。以此卜之，宝钗之为宝钗，未可知也。” 
　　或问：“宝钗与黛玉，孰为优劣？”曰：“宝钗善柔；黛玉善刚。窦钗用屈；黛玉用直。宝钗徇情；黛玉任性。宝钗做面子；黛玉绝尘埃。宝钗收人心；黛玉信天命，不知其它。” 
　　或问：“袭人与晴雯，孰为优劣？”曰：“袭人善柔；晴雯善刚。袭人用屈：晴雯用直。袭人徇情；晴雯任性。袭人做面子，睛雯绝尘埃。袭人收人心；晴雯信天命，不知其它。” 
　　或问：“《红楼梦》写宝钗如此，写袭人亦如此，则何也？”曰：“袭人，宝钗之影子也。写袭人，所以写宝钗也。” 
　　或问：《红楼梦》写黛玉如彼，写晴雯亦如彼，则何也？”曰：“晴雯，黛玉之影子也。写晴雯，所以写黛玉也。” 
　　或问：“宝玉与黛玉有影子乎？”曰：“有。凤姐地藏庵拆散之姻缘，则远影也；贾蔷之于龄官，则近影也。潘又安之于司棋，则有情影也；柳湘莲之于尤三姐，则无情影也。” 
　　或问：“藕官是谁影子？”曰：“是林黛玉销魂影子。” 
　　或问：“龄官是谁影子？”曰：“是林黛玉离魂影子。” 
　　或问：“儍大姐是谁影子？”曰：“是醉金刚影子。” 
　　或问：“宝玉古今人孰似？”曰：“似武陵源百姓上“黛玉古今人孰似？”曰：“似贾是沙上“宝钗古今人孰似？”曰：“似汉高祖。”“湘云古今人孰似了”曰：“似虬髯公。”“探春古今人孰似？”曰：“似太原公子。”“宝琴古今人孰似？”曰：“似藐姑仙子母与平儿古今人孰似？”曰：“似国大夫。”“紫鹃古今人孰似？”曰：“似李令伯。”“妙玉古今人孰似？”曰：“似阮始平。”“晴雯古今人孰似？”曰：“似杨德祖。”“刘老老古今人孰似？”曰：“似冯驩。”“凤姐古今人孰似了”曰：“似曹瞒。”“袭人古今人孰似？”曰：“似吕雉。” 
　　或问：“子之处宝钗也将如何？”曰：“妻之。”“处晴雯也将如何？”曰：“妾之。”“处芳官等也将如何？”曰：“子女之。”“处紫鹃也将如何？”曰：“臣之。”“处湘云也将如何？”曰：“友之。”“处平儿也将如何？”曰：“宾之。”“处探春也将如何？”曰：“宗师之。”“处宝琴也将如何？”曰：“君之。”“处宝玉也将如何？”曰：“佛之。”“处黛玉也将如何？』曰：“仙之。” 
　　或问：“何以蓄刘老老也？”曰：“俳优之上“何以蓄莺儿等也！”曰：“奴之。”“何以蓄凤姐也？”曰：“贼之。”“何以蓄袭人也？”曰：“蛇蝎之。” 
　　或问：“王夫人逐晴雯、芳官等，乃家法应尔。子何痛诋之深也？”曰：“《红楼梦》只可言情，不可言法，若言法，则《红楼梦》可不作矣。且即以法论，宝玉不置之书房而置之花园，法乎否耶？不付之阿保而付之丫鬟，法乎否耶？不游之师友而游之姐妹，法乎否耶？即谓一误，不堪再误’而用袭人则非其人，逐晴雯则非其罪，徒使奸人幸进，方正流亡，颠颠倒倒，画出千古庸流之祸，作书者有危心也。贬之，不亦宜乎！ 
