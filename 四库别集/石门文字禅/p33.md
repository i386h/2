<!-- { "loadSidebar": true } -->
　　第十二迦犀尊者
　　苾刍捧塔示空寂身于菟对我示心境真手把寳书而不展玩又示觧空文字不断
　　第十三因羯陀尊者
　　情无住着袒而凭几侍僧击磬狻猊卧戏石屏倚天下迸流水水声触眼石光到耳
　　第十四伐波斯尊者
　　縦倚箕踞莫不是定毒既止息邪亦自正鉢花自香蒲扇闲把目视云霄我相未舍
　　第十五阿氏多尊者
　　峦奴鹤立盆花置前倚杖屈足颔髭虬然了世间空独防理窟石上军持是吾长物
　　第十六注茶半托迦尊者
　　心花开敷行象眀洁翛然宴坐秀目丰頬万象之语六根之功以手搏取置不言中
　　第十七难提蜜多罗庆友尊者
　　风度凝逺支颐而倦看此寳塔至身出现戏蛮弄毬引此穉兽万用不藏如日之昼
　　第十八賔头卢尊者
　　夷奴碾茶愚中有慧走鹿卧地动中有止而师持麈闲坐俯视曽见佛来法法如是
　　放光二大士賛【并序】
　　髙安龚徳庄出画轴有二比邱像皆梵帔相好上有化佛下布两花熟视之有光影灭没如日在苍苍凉凉之间扵是大惊自失徳庄曰始僧繇画扵汉州徳阳善寂寺之东壁自是有光世传神异唐麟徳中有僧摹之亦有光以授资州牧王纪纪奉之舟行风涛覆他舟而纪舟进止自若夜泊津次舟人聚语嗟异有商妇孕逾两年不乳闻之从纪求摹像祷之一昔而乳垂拱三年则天迎至内道场光犹猖狂中宗嘉叹此为我家瑞唐祚其昌乎今朝治平丁未嘉禾陈舜俞令举为湖州获之作賛藏为家寳政和六年春献于京师有诏摹传禁中而光犹益竒变京师争售之画工致富者比屋然传以为地藏观音之像当有据耶余曰是观世音得大势至像也受记经曰过去金光师子逰戏佛时有国王威徳从禅定起见二童子生莲华中一名寳意二名寳上説偈发愿而释迦如来前身威徳王也观世音得大势寳意寳上也扵未来世成等正觉则观世音号普光功徳寳如来得大势号善住功徳寳王如来皆以次补无量夀故作云间跏趺之像僧繇殆非画师也徳庄抚手笑曰当为我賛之
　　人趣可学道乃为婬事苦生落迦中方无婬欲乐众生如犛牛爱此贪欲尾异哉两童子藕花中化生对天龙鬼神作大师子吼我若从今始起扵贪欲心是则为欺诳十方一切佛以是因缘故证色身三昧我亦于今日复作师子吼若从今日始不断贪欲心是则为灭絶十方三世佛愿如二大士持心等虚无太虚有殒壊众生界有尽我此愿不尽稽首平等慈广大同体悲扵刹刹尘尘证我作是説
　　杏殻观音菩萨賛【并序】
　　龙舒演上人持鸭脚殻中银杏木所刻观音像庄严妙丽如无边春随好光眀尘尘具足稽首为之賛曰对现色身色身三昧如无邉春透尘透海使诸众生道与神防知寂灭法不以身碍随欲观者非小非大此银杏殻纎秾向背百福庄严千花自在稽首大慈如大地载如皎空月无所覆盖舍精进幢如坚刚铠太虚殒消我愿不退
　　李伯时画弥陀像賛【并序】
　　政和八年五月十五日宜春黄先之擕李伯时所画阿弥陀像来东山为示余观伯时画多矣大率顾陆之意意不尽态故不施五色而伯时知之耳问其所得曰李仲元仲元中为袁法官以遗所厚善者先之苦求得之余谛视其笔迹非今辈所能为其为伯时之笔审矣稽首为之賛曰
　　以慈为室以忍为衣法空为座示同体悲四十八【阙】为世所归如日没时鸟接翅飞大哉甘露妙法縂持令我观门洞开坦夷谛见自心妙絶知思是皈依处真不思议律我意马使不妄驰光眀现前见白莲池不假中隂屈伸顷时欣然化生如八嵗儿何以至此请审思之皆我精进想力所持稽首妙湛不动巍巍令一切众絶痴暗疑有同愿者但瞻导师脱然蝉蜕出五浊泥
　　涟水观音像賛【并序】
　　世传涟水贺生所画观世音像不减唐吴道子晚以法授其壻陈守安守安遂以其画名世政和七年五月初吉佛鉴大师因公出其画示余精深之工曲尽其妙可以目追心数其巧要不可以言得也谨拜手稽首賛曰声音语言形体絶何以称为光世音声音语言生灭法何以又称寂静音凡有声音语言法是耳所触非眼境而此菩萨名观音是以眼观声音相声音若能到眼处则耳能见诸色法若耳实不可以见则眼观声是寂灭见闻既不能分隔清浄寳觉自圎融以无执故则有光虽有千臂如两手以无分别故寂灭虽有千手如一身既无分别亦无执虽有千眼两目同故称光音寂静音及观世音三种异稽首对现妙色身徧一切处如虚空妙哉此像非笔画厌足佛子欣慕心藕丝铢衣春雾白覆此随好光眀聚一切众生热恼灭我手方舍甘露枝唯佛子因心清浄如水澄澈月清亮借扵画工百巧技如暗室眼以灯见了知此画非工有谓灯能见其可哉我无此像乃能賛如眼见物不自见自能説偈不蓄像眼有见矣灯亦可愿持此大觧脱门施众生作无所畏世世但无碍辩才称賛观世音功徳
　　印上人持观音像来乞賛余曰率伯时画也为作此賛
　　稽首浄胜光眀聚无碍慈忍精进幢清浄圎满万星月分身如影分千江佛子心如涔蹄水随其清浊现影耳从来但闻一月真是影何従有非是寒松瑟瑟哀霜风爱此賛辞章句同佛子正当以身读即满追求颠倒欲
　　衡山南台寺飞来罗汉賛【并序】
　　旧説太平兴国初武牢沙门了防庐山宿于云居寺中夜闻呻吟甚苦及旦视之有僧雪睂而癯卧腥臭中见了涕泣指其疮曰当奈何了恻然怜之为留五日洗摩傅药甚有恩恵逾年疮愈谓了曰我家南岳子他日逰湘中当过我扵石崖峯下探懐出纸裹付了了送至西岭诀别而还视裹中乃疮痂为屏除卧处亦皆疮痂也心恶之俄成熏陆投诸火中有异香了心骇异之明年春南来果逢雪眉扵国清山路间倚杖而笑曰来何暮也相与坐青林之下语笑欢甚了问石崖峯安在雪眉以手指之俄失所在扵是了乃悟其为圣贤也怅恨弥日至方广寺入罗汉堂而雪眉乃在十六像中了殊大惊喜跃逗留久之后至南台见昔同学道普者为叙説其事有童子方扫除闻之停帚参立曰今日添香殿庑间罗汉輙剰一身了亟往视之即方广所见雪眉塑像自是号飞来罗汉了后还云居以疮痂葬西岭为坛其上今号罗汉坛如来世尊曰如今世间旷野深山圣道场地皆罗汉所住持故世间麤人所不能见夫岂不然哉皇祐间泉南僧谷泉隠居芭蕉庵有异迹尝自后洞负石僧像至南台而像无虑数百斤后人诬此僧为飞来罗汉非也余不可以不辨宣和元年春余与大梁郭中复彦从来逰彦从问像所従得因为叙之而长老昭公请为书之賛曰
　　惟毗尼藏称性之印印一切法无有少賸而此尊者跏趺不瞬外寂中空幻灭都尽诸佛子等勿故起妄扵是像中作去来想昔夲不来今亦焉往即一切法离一切相如一月真无二无别扵众水中同时见月像非异同月岂生灭以应缘故光影清絶钟山众泉石井异味灵隠众山小岭异翆此岭此泉皆飞而至示根境法其实同体如此大士诸法成就南岳庐山宴坐驰走而事藏界随处而有虽证无生亦不灭受
　　无为山十生观音賛
　　死生二法了无实相世骇异之堕颠倒想公独不然十生一念化缘之迹皆可考验一切声音当以眼听俱不相参以夲寂静要如菩萨色相对现何以必之我有大愿
　　苐十五祖真賛【并序】
　　迦提婆尊者为十五祖传佛心印犹以众生不能信受其言为忧乃诉于大自在天像曰愿神赐我使言不虚设嗟乎道之难行非独今也稽首賛曰
　　石彪肉醉木驹夜嘶我此三昧非识情知应缘而现不落思惟是故鉢水以针投之如仲尼韶如子期琴又如萧何而识淮隂无言可寄无迹可寻粲然现前传之以心穴像之目我岂慢神指树之耳我知其因物我如是所立皆真随其妙用见我全身稽首真慈为僧中王如万星月见者清凉尚以众生不信为伤盖盲者咎非光掩藏
　　六世祖师画像賛【并序】
　　余窜海上三年而还馆于筠之石门寺悲丛林之荒寒念祖师之标致不自知涕流也作六世祖师賛录以寄昭黙禅师以见其志云
　　初祖
　　妄想无性证不灭受前圣所知转相授手风烟花开器界以形霜露果熟王子乃生防持佛乗指示心体但遮其非不言其是婴儿索物意正语偏哆啝之中语意俱捐
　　二祖
　　顶峯朝露神光夜生堪任单传荷担上乗自寻其心不见归宿如视环轮求其断续用狱除间履痩知肥婬坊酒肆尽其尘机雪中斫臂愿续佛夀儿孙闻之竪毛呵手
　　三祖
　　六道暗昏不碍明洁毫厘弗差证甘露灭但赤头颅特讳名氏离见超情欲尽世累潜谿海山麻衣风帽翩然往来被褐懐寳精一其诚声名俱舍后世丘坟犹无知者
　　四祖
　　破头峯下龙象杂遝衣付小儿道传嬾衲乃尔相违求人为法天书至门坚卧不答念诸众生捕风捉影十地治之犹未苏醒师发笑曰何必瞑但勿强名自然无病
　　五祖
　　观前后身两镜一面左右对之三者顿现今非昔是増金以黄昔非今是谤沉无香已絶死生岂纒老少全机现前常眀而妙夜江佐舟吾今渡汝句中之眼如水有乳
　　六祖
　　是风旛动眼自遮防非风旛动心则显露是谓曺谿显及要防欲证之者勿留汝意暂时敛念妙寂了然汝自受用宻非我邉负石舂粮趂獐逐兔镜中之空欲寻无路
　　寳公画像賛
　　水月道场严浄久空华人世落残余骨埋龙阜谁名寳却在鹰巢不姓朱
　　枣柏大士画像賛【并序】
　　道之深妙不可以义得故设彖象以尽其防心之精防不可以言传故指事法以传其妙惟枣柏大士深入此三昧故谨稽首为之賛曰
　　须眉如画颀而美风神如秋气竒伟平生归宿东北方长劳动中寂而止翛然跣足散衣行智智用中不乖体帝王家生得自在夀量不书絶终始虎受使令心境空女为伴助憎爱弃冠巾传心即俗真方隅示法即事理只将枣柏荐斋鉢我来阎浮非着味自然光眀生齿牙我谈辞章皆实义佛子授汝以显诀一言便足超十地随顺无眀起诸有若不随顺有离异圣贤酪生凡乳中只由观照戒定慧是谓大士同体悲令我顿入一切智作大佛事徧尘刹华藏界中容顿辔以空为坐礼十身以愿为舌説千偈如以花説无邉春如以滴説大海味稽首世间妙莲华愿常清净出泥滓
　　永嘉真觉大师眞賛【并序】
　　永嘉尊者初阅维摩经发眀心要欲定宗防遂造曺谿印可扵祖师一宿而去世咸以一宿觉名之余读其歌辞究其履践如尺围钥合未尝不置巻长叹想公之为人硕大光眀壁立万仞而视今之学者寒酸细纷纷蠢蠢宗教兴衰扵此可知矣賛曰
　　情根无功意识无作现量圎成见闻知觉如镜受灯光无壊杂烈火焚烧河流湍逝谷风怒号大地依止俱无知思亦复如是此湼槃门如鼓涂毒曹谿挝之闻者僵仆以椎授公万像惊缩光眀之语粲如日星精严之行清如玉氷惟不传者与空相应我初学道如握与拳晚乃觉之如手安然有时而用搏取大千
　　百丈大智禅师真賛【并序】
　　马祖大寂禅师已化塔于海昏之石门师卢其旁既久衲子相寻日増扵是厌山之浅乃沿冯水而上至车轮峯之下与希运惟政火种刀耕而食遂成法席余崇宁四年春至山中获瞻遗像虽氷枯雪老若不胜衣而神气峻迈如未度世谨拜手稽首为之賛曰
