<!-- { "loadSidebar": true } -->
　　才情如水气如烟寒露玉壶氷浸天北庭沙草渺何许江南风月故依然
　　巷南巷北叹偪侧楚山楚水去难留白玉堂深云雾杳迟子还应八月秋
　　徃时折得高枝桂身在蓬莱无处寻今日论交便如故百年诗酒百年心
　　携幼入室藉文褓上堂拜母舞斑衣青绫被冷承明直忆着餐钱应早归
　　妻儿含啼红腐粥仆夫奈冻吉贝衣到家同作端午节角黍如玉江鱼肥
　　京华尘土浩漫漫精神百倍是南还杨柳风前梳黒髪荷花池上洗朱颜
　　小季读书饱笼饼同人对榻戏樗蒲君过扬州应北望相思魂梦绕川途【其弟吉祥哈雅留京补国子生】
　　昨朝直院舟先发供奉今晨又趣装广陌无人留去骑前途有幸及归航【时直学士欧阳原功先还湖湘】
　　一日不见如三秋乃今送君作逺游我侬犹索长安米你侬指日到蕲州

　　夜归即事

　　九衢尘土夜模糊欵叚无臕不任驱闻是鸣驺忙避路谁知恶少诈传呼

　　赠长安孝义张周卿三首【世昌】

　　堂上家公白发垂随阳鸿鴈各分飞当时独有娱亲志不羡朝衣羡彩衣
　　几多豪杰出长安散尽黄金救急难得似夫君有阳报白头强健子能官【其子字克礼】
　　曾同尊酒话蝉联君世西秦我世燕慷慨固当歌义侠流风传过二千年

　　无题

　　秋千架底过清明贵壻除官促逺行收拾春衣单骑去落花风里暮砧鸣

　　三原张氏茔望松亭【张克礼】

　　已闻翠柏凝苦泪更道白杨多悲风时时见此霜雪干终身哀思何时穷

　　唐人两马图

　　出洗当年满渭川四十【音忱】万疋粲云烟畵图只见风蹄八孤负河东晋问篇

　　山水横披

　　渔翁袖手空舣棹琴客攒眉欲絶弦惟有羣僧无俗恨乱山孤寺静谈禅

　　江浙省段照磨吉甫于予为同年友至顺癸酉会于吴门今春书来寄近诗十余首遂和其次韵张伯雨新居四絶句以答时同年吕仲实佥浙西宪并以柬之

　　流水阊门畵舸横姑苏台上暮云平五年一觉吴宫梦珍重归鸿肯寄声
　　越水吴山未了青越调吴歈尽可聴自恨昔年骑马过钱唐佳处不曾停
　　寻芳缓步玉津园掷果闻呼石洞猿更说公余多乐事酒船撑过涌金门
　　葛岭跻扳屐齿苔旧游山鸟不相猜绣衣使者虽同调不许联镳共徃来

　　又次韵述懐见答

　　搏桑日出事纵横浊酒能浇磊块平占籍神州将百歳晚风空送杜鹃声
　　居庸一带雨余青厯鹿车声久厌聴梦到江南旧游处钓鱼矶畔柳风停
　　菟裘无地可田园犹是栖栖择木猿昨夜洛阳风雪甚袁安依旧卧衡门
　　虚庭罗雀砌生苔紫燕穿帘似见猜开尽碧桃凝竚久麻姑书信几时来

　　王君冕尝于长安城东出南头第一门之北凿牖穴号归云洞二首【门即青门庙记又名青绮门】

　　青绮门边有穴居窈无窓户与阶除暂时收住为霖气不逐狂风谩卷舒
　　苍狗白衣多变幻土屋深沉藏不散神龙有时飞汗漫犹可相从雨霄汉

　　抚州李氏种桃亭

　　瑶池阿母杳无踪结实开花怅望中何似君家亭子上一年一度看春风

　　赠辛瑞卿【名居祯尝质物于某氏私库误赎得玉带金器不受而返之时人义其事】

　　之子轻财能好义事如行道不拾遗试从人物观此世有似开元贞观时

　　夏日家食偶成

　　晓日荒荒帘影低炊烟浮动孟光衣苍蝇大是无知物苜蓿盘边亦乱飞

　　顺州会曹元宾尚书贻诗二絶因和其韵【巡厯京畿东道】

　　三十昂藏试省闱回思金榜挂名时府公幸遇张京兆到处逢人说项斯【予忝科名日曹为礼部侍郎】
　　王事那能计苦寒客窓灯火夜阑珊谁人解得尚书乐不戴朝冠戴道冠

　　十二月十五日香河偶成

　　朔风初定晓霜晴独坐寒厅日转盈怪得无人来诉讼羽林猎骑尽还营

　　檀州之平谷道中口号【赈饥东道】

　　村垣儿女可怜生满髻花枝弄晚晴放下秋千争见笑雨中骑马过清明

　　丰润县赈饥答武孝隆文学

　　唐坊霖雨怨八座汉庭灾异免三公古人争解言调燮不识春郊发廪功

　　武清县斋遣兴

　　想象规模临晋帖搜求章句记唐诗緑尊且喜无羣饮缃帙安能许自随

　　三月晦日偶成

　　十里平原晚色低粉飘红坠緑凄迷客中无限伤春句却为乗骢不敢题

　　病后自嘲

　　谁使儒冠易豸冠寸心万虑死灰寒九衢随例乗骢马□□□□□□□

　　灊山县廨和赵伯常宪副韵

　　霜气澄清日色明诗情横逐晓霞生前驱负弩休驰骤自有云山管送迎

　　武安堰秦氏山庄留题【録囚襄阳】

　　清溪如玉竹如屏门掩苔墙犬不惊怪得轺车尝小驻林间时有读书声

　　赠玉泉寺僧天云

　　吴山锡杖楚山云云染袈裟诣县门莫怪褰帷不相见禅机深处付忘言

　　对月和谷城县尹杨文载壁间韵

　　凉月娟娟照满懐流光如水共徘徊持杯对影非吾事但许帘栊彻夜开

　　夜起

　　揽衣开户纳微凉西北遥山掣电光但愿天瓢膏禾黍莫愁溪水没津梁

　　自谷城将徃山中

　　路入均房千里余人传山径大﨑岖■〈山卬〉崃叱驭真男子何必屏间看地图

　　山行值雨

　　山雨随云徃返飞行时沾湿避时稀须臾驰过前冈去满马斜阳就晒衣

　　过均州界山宿道院

　　楚邮燕驿饱经过尘土风涛败兴多涧水绕阶云绕屋可人今夜好行窝

　　竹山山中太皇观小憩道士白刘伯温御史旧所题二絶句即景和寄

　　雨汗淋漓鬓发苍空山无地得苍凉乔松老鹤聊容与转觉仙家气味长
　　酒泉才子气凌云落落清谈久不闻见说松厅深处坐简霜挥洒净妖氛【伯温名实喇卜河西人】

　　刘阮入天台图

　　谁知物外一山川缥缈楼台小有天不向溪头遇仙子桃花流水亦悠然

　　秋江独钓图

　　林间二客形骸俗江上扁舟波浪愁万里乾坤少知巳一竿风月自优游

　　沙市道中二首

　　十里沙津緑树凉长红小白粲林塘今年分外春光久四月幽花夹道香
　　紫椹累累桑柘浓野人生计尽从容林间自有催蚕鸟不用乗驺苦劝农

　　谢徳润号月海【二首】

　　三山宫阙湛无尘万古青天白玉轮身世清高能尔许当年惟有泛槎人
　　坡仙畴昔赋赤壁万顷秋江一苇游更向东溟观月色当时襟度复谁俦

　　寄京师诸公【四首】

　　华颠戚戚苦无悰愁絶湘南六一翁采得宜男仍谒告未应空学顾非熊
　　白玉堂前一老仙能文善饮量如川官高犹说清贫甚乞【去声】与田租作酒钱
　　渚宫春好酒如川引领巴江眼欲穿却笑词人杀风景瞿塘不敢泛楼船
　　月露星河共一天无由缩地谩凄然金闺莫羡江湖趣曾溷京尘二十年【时欧阳原功有失子之悲其子在浏阳欲归不得谢敬德学士书来诉其俸薄无酒资王师鲁待制代祀秦蜀由栈道竞还京不得至京一会诗所以慰原功嘲敬德怅然于师鲁且述区区鄙懐云】

　　次韵王伯循御史

　　汉江如练畵船开负弩前驱照岸隈却是沙鸥解相识彩衣人着绣衣来【御史少时常侍亲自汉江泝流归兴元】

　　宿牛首市陆叟所居二首【再録囚襄阳】

　　窓户斜临鴈■〈氵义〉洲墨云金电晚风飕西城不用随车雨酝酿新凉学立秋
　　尘染綀衣雨汗流停骖借得半窓秋自怜不及居停主坐看青山到白头

　　谷城县斋留题【二首】

　　城南筑水息波涛城里青帘间树梢谁信琴堂太岑寂承尘低处燕为巢
　　方沼移栽菡萏茄曲台培植牡丹芽小山丛桂多清致不用河阳一县花

　　舟下汉皋渡

　　朝辞光化水无泷搥鼔扬旌下汉江何事舟人混南北棹歌不似竹枝腔

　　复回至利阳道中

　　愁见羣峰云气阴泥涂溽暑苦难任逢人莫问何时雨陌上蹄涔尺许深

　　宜都朝京亭四首【按部峡州】

　　烟霭空蒙江上山晴时不及雨时看沙鸥笑杀亭前客有底忙时不倚阑
　　清江水合浊江流闻说弥漫燕尾洲想象秋风秋月下登临不减岳阳楼
　　逺近峰峦浓淡姿微茫洲渚畵图披新诗似与江山约恰值幽人兴到时
　　九华山耸此山低一様澄清映翠微千载神交谁会得临风说向谢玄晖【西北诸山稍似秋浦故云】

　　题民安驿

　　枯芦断岸年年雪古木颓垣夜夜风自是江山入图畵可堪华发道途中【戊寅庚辰皆以冬月至是驿】

　　津市留题

　　烟霏空翠瞰芳洲杨柳依稀古渡头斜日扬鞭倦行役自惭不及贾胡留

　　山南宪副拜珠太古四友亭【二首】

　　三友翛然奈岁寒使君雅趣共盘桓京尘扰扰春游客不满高人一笑看
　　窓外梅花照雪晴江城松竹更青青宦游难学宜春槛好向行窝别筑亭

　　赠相士西湖

　　淡妆浓抺固相宜风月才情酒共诗欲把芰荷都折尽只将清泚照须眉

　　赠相士小山

　　桂树丛生猿鹤幽薜萝烟月閟清愁白云何处吟招隠我欲因君作少留

　　赠僧别传【皇庆初先兄弘夫尝假江陵城东资福禅院隙宇聚徒授章句主僧蜀人号无瑕好读书论文久而情好颇密时别传实从兄学至正辛巳秋予由荆南佥宪将趣召翰林别传游两浙名山方归以无瑕旧稿及名胜赠言来见别传与予生同年弘夫兄卒无瑕圆寂皆已久感今懐昔令人不怡遂赋诗以赠予尝以使事经温台明越故并及之别传名普灯○三首】

　　鴈行零落禅床寂回首人间二十年曾见缁衣立函丈不堪抚卷重凄然
　　越中海影接山光更着招提着色妆珍重道人多雅致尽收清气入诗囊
　　吴越经过我亦曾溪流夜泛岭晨登仙岩佛洞遨游遍却愧不如行脚僧

　　淮东县属朱子静乃祖所得松雪困学二帖

　　两公墨妙贵莫比一门祖孙世济美纷纷恶札请托猥覆瓿无踪祇愧死

　　白子芳瓶梅结实【无为君以文献故家清慎通贵矣子芳读书温裕克承世泽有引无替此华而实实而复华生生不息之人象贤之义祥异昭昭假物以显宜哉岂直着其孝也始予至顺间识无为君京师后至元戊寅予备位六察按部河南会于荆门去岁始闻薨逝感念存殁因赋小诗二首以系之君名湛字季清】

　　蒙惠泉头岁暮时相逢云已及瓜期捐金筑埭功难就嬴得州民死后思【公守荆门尝凿河置坝■〈土臿〉以通舟楫会受代不克毕上岁余殁于州蒙惠泉在州治西里许】
　　诗书门第宁馨儿梦寐音容守繐帷物外春风几千岁瓶花常见子累累

　　墨梅【为李华逺作】

　　风香月影雪肌肤朔客晴窓看畵图江北江南数千里梦魂何处觅西湖

　　晨入太学即事口号

　　揽衣忙趂到斋钟天际初阳照面红不是羸骖鞭不进驼车一行截街东

　　胄监东厅口号

　　北窓桂影对晴空帘幙虚明爽气通緑树正宜留永日黄埃莫遣涨飘风

　　孙隠居春洲图【三首】

　　河豚初贵荻芽生洲上高人曳杖行谁识静中观物理长空淡淡大江横
　　幅巾野服楚江干胸次云梦眼界寛久矣忘机对鸥鸟不须遮日望长安
　　杜若香中水没篙沙平草软恣游遨江湖真隠今谁在畵里衣冠亦自高

