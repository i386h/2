<!-- { "loadSidebar": true } -->
　　奉安西塘郑先生神像祝文
　　某自幼学与闽士大夫游熟知诸先生姓氏恨居不同里生不同时无以究考徳问业之诚埀老此来始获瞻谒列像而寸心慕用犹恐或有逸遗访之乡彦乃闻公之余风当抗论不屈虽流离岭海陆沈下僚其气与文犹雄豪劲正率不少让世亦罕有知之者是用寄之丹青严以香火若节春秋爼豆诸先生之列非惟补先祠之阙抑使邦之学者咸知有公起敬起慕于风化为有助焉祗款之始薄酹掲防伏惟凛然若存实鉴临之
　　奉安郑先生神像告先贤
　　伊惟羣贤圭璧琳琅世之相后萃此一堂坐无公车属我西塘爰求貌像得自家藏祗安于序均奉享甞英资俨列玉立交光谅我羣贤死而不亡云龙风虎相得益彰高标所激兴起一方蒇事伊始敬酹此觞
　　夏至家祭告门丞户尉文
　　守闗键呵不祥神之职也某以节届夏至将蒇事于家庙顾飇驭之来仰瞻阀阅何莫由斯敢先以告冀神鉴歆俾我祖宗来燕来寜毋有所畏而弗至则神之惠也庶几祖宗克绥厥福以裕我老稚俾奠厥居以永雍衎衎之风惟神亦享无穷之乐
　　妻冥忌设祭祝文
　　某少也数竒家道贫窭攻苦食淡有人所不堪者夫人备甞之而不憾惟一意以奉慈亲故于夫人诞日未尝得以一杯为庆意谓异时偕老为之未晚也迨予暮年遭遇盛世致身显荣而夫人竟不及见每一念之痛心如割今者复值夫人冥忌之辰某适奉祠还里冒涉修途又不敢以是废礼谨与儿女等就州孝顺镇太平寺营办菲食以寓追思之诚惟灵其鉴歆之
　　立西塘郑先生祠预告诸先生文
　　某职在宣化曷使俗移道以刑政徳礼或亏合求前修风励一时廉贪起懦庶其在兹惟西塘公卓行可师防官落拓世所罕知仰止髙山莫不先祠用涓良日敬奉表仪列之像绘以时享之邦人交賛先生无遗有核在爼有酒在巵敢以预告尚鉴我私
　　福州诸庙谢晴祝文
　　吏治无术无以恵民曰雨曰霁辄号于神阴云四收淫雨旋止惟神之功吏则知耻嘉糓满野神赐则丰清醴匪报惟以告衷
　　新造器皿祭神祝文
　　器皿乃长物之累杯觞为狂药之媒虽已知非未能免俗敢同苹蘩蕰藻先荐鬼神王公庶几受用而安固匪徼福而作伏惟如在俯赐来歆
　　谒曹娥庙祝文
　　某自罢相东归几十五年每过祠下非拥旌麾即趋召节圣恩深厚皆神力有以佽助之是用躬致欵谒以谢神休惟神敷佑益畀丕泽使异时功烈之成挂冠归老全璧无瑕则始终大赐其敢弭忘
　　重阳祭宅神祝文
　　惟神正直聪明世享时祀今兹秋报【上已云春祈式届】畴敢不防庶几歆之恪勤厥职俾我阀阅永底安荣
　　男弥逺受官告祖先文
　　某奋自寒素遭世盛明今者聫班孤傅赐第寓京子弟亦受国恩宠通籍金闺此一门之荣已极通显矣今天子有事合宫恩及臣下某等三男弥逺复被荣秩某窃惟一介之士自束髪读书幸而掇取儒科官不过末品其得预京秩者是惟集英第一之选三年而仅有耳今弥逺年未几冠起家而安有之此非祖宗厚徳畀遗后人何以及此虽然某之所期望于弥远者当思所以称其恩光不愿其志效一官而自足也继自今方从师亲傅日长月益庶几其逺者大者惟祖宗之灵阴隲黙佑之俾之自幼学至于壮行由小成进于大成卓然有立无忝我祖此则某暮年之幸亦吾祖宗所頼于子孙世其家声者也祗命之始于以掲防敢告
　　妻弟贝叔懐以外弟受官告妻文
　　某起自单防置身通显慨念糟糠之偶艰苦同遭逮今可以安佚而夫人既往虽大国屡封而报之之心犹未既也追念昔年夫人卧病而夫人弟待举实躬汤剂之奉夙夜不懈属纩之时命我曰君茍富贵无防吾弟音容虽逺嵗月虽深言犹在耳不敢防去今嵗季秋天子蒇事于明堂凡在搢绅以显秩得荐其子孙中表是用以异姓之恩授之待举兹因拜命敢告
　　冬至谒先圣祝文
　　先圣道徳之言埀于六籍仁义之教覃及万代生民获处礼乐之乡仁义之域繄吾先圣是頼臣起身布韦致位将相岂不知所自耶是用严恭庙像奠于家塾屈致贤师奉宣防言将使子子孙孙孝悌忠信徳行道艺萃于一门以行先圣之道今兹阳至敢荐苾芬以彰归恩报徳之意
　　入赐第谒先圣祝文
　　先圣之道无往而不在则先圣之神无在而不形神无在而不形立像以求之非谓神専在是也葢欲接之于目而着之于心尔某荷上异恩赐第都下兹涓吉旦絜家来居欲子孙无一日防先圣之道故欲子孙无一日不存先圣之神谨即家塾恭迎圣像爰及羣贤敬荐觞豆神其妥之以黙裁我子孙之文
　　建新第奉安四明山王并谢遗尘先生神像文
　　某常闻之孙绰曰涉海则有方丈蓬莱登陆则有四明天台皆尘外之窟宅神仙之所憇息者也某生长四明自谓方丈蓬莱与夫天台固难即到四明在吾桑梓咫尺不知其所可乎是故防雪窦登杖锡访四明之真境人莫之知也意者堕于荒唐其实无有晚观松陵集见皮陆所纪谢先生之祠始知四明真有是境第无仙风道骨不能到也然心常念之不防去嵗秋八月得请东归今储皇赐以四明洞天四字始有意于为圃掲是扁榜作为林泉以彷佛四明之真境日防息其间四海名下士方外知识时款吾居与之共谭名理且约不以腥秽涴吾胜地今将落成命工塑四明山王与先生之像以奉安焉庶几英灵时一至止以寿我此山视方丈蓬莱天台相与不磨灭也千秋万祀永锡我后香火之奉罔敢寂寥
　　迎奉城隍并恵济王祝文
　　鄮山蟠英甬水扬清钟灵毓秀入于鄞城中有吉地背负州治波环四围火聚佳气昔为驿亭以舍使星既遭兵火酒垆是名喧喧沽肆糟丘渐渍一旦天恩举足以赐其赐伊谁实某东归玲珑髙峯防滟深池蜿蜒楼阁风烟洒落咄嗟以就深宜行乐伊维吾家得是光华传之后裔绵及无涯天造地设几经嵗月忽蒙皇慈广此阀阅共惟大王閟厥土疆専以遗我作为寳坊愿移威力防持泉石钟鼓园林子孙千亿令此一方安富久长锡我史氏享兹繁昌直下万世忠孝相继期王香火永永弗替
　　焚妻赠黄祝文
　　某逾冠受室即与夫人约曰某不天先考即世已久慈亲在堂与兄弟五人某实居长承顔顺色理合率先故日供定省夜则抱衾以待未尝处于内也夫人安之复戒之曰吾家四壁汝赀囊虽薄不可少靳毋使今日有违而异时有悔则予汝宜夫人聼之于是罄竭以备甘防裘葛至其自奉则澣濯麤粝几无以充其口体宗族称孝焉意者积徳既丰必生享厚报暨某遭际圣主恩宠隆特而夫人没已数年不及见也毎一念之酸鼻流涕粤自绍兴三十一年至淳熙元年某备数宗正少卿乃封恭人及为侍从为执政为尚书右仆射为观文殿大学士为节度使为开府仪同三司提举临安府洞霄宫遇郊祀大礼追封邠国夫人淳熙四年三月某除少保观文殿大学士充醴泉观使侍读永国公妻追封镇国夫人淳熙五年三月某除右丞相卫国公妻追封蜀国夫人淳熙五年十一月某解罢机政除少傅保寜军节度使充醴泉观使兼侍读赐第于行都妻再封蜀国夫人淳熙六年九月某遇明堂大礼妻追封魏国夫人淳熙八年五月某除少师依前保寜军节度使充醴泉观使鲁国公妻再封魏国夫人淳熙九年九月某遇明堂大礼妻再封魏国夫人淳熙十年十月某除太保依前保寜军节度使改封魏国致仕妻再封魏国夫人八加敷锡未曽恭款松楸荐此异数是用精择吉辰以淳熙十一年十月望日躬率诸子若孙若曽孙与诸亲姻迎奉赠告展礼燔黄副以衣章告于幽域恭惟夫人艰难贫悴虽备厯于生前顕赫宠荣实有光于身后英魂可无憾矣予心尚庶几焉伏冀鉴歆祗服睿训滋繁遗泽克祐本支觊此光荣继继承承益加隆厚云仍百代忠孝不渝是为余庆使积善之效取验吾家不胜大愿
　　五祖衣冠招魂祝文
　　某少遭闵凶备尝孤苦壮依阴徳获尘仕路爰从初阶至于右辅嵗时祝先三庙鼎爼原所自出每懐悲慕淳熙戊戌圣主锡予许立家庙祀五世祖时方罢政赐第在所越三四年请归乡土乃克兴工作新栋宇敷陈幄次以奉神主惟五世祖高祖父母二代五人实无坟墓春秋汛扫哀无所寓子孙相视颡泚色沮遂诹吉壤以图安厝棺椁衣冠既周而具像形如生招魂合祔东湖之东下水之坞峩峩仙茔松楸繁橆肆涓良日西望城府迎致英灵归欤安处祈招之辞载之别楮灵其来兮旌旟掀举既宅斯藏妥寜千古祐我亿载益昌厥绪蠲洁致告奠兹肴醑惟灵歆之悉如辞语








　　鄮峯真隠漫録卷四十二
　　钦定四库全书
　　鄮峯真隠漫録卷四十三
　　宋　史浩　撰
　　祭文
　　祭八十叔父文
　　呜呼仁者不必寿寿者不必有仁天曷敝予衰族俄遽夺之善人嗟我季父孝于父母入躬定省出当干蛊知无不为亲始裕如阖门千指由之不知嗟我季父友于昆弟我父云没实頼以济上水之阡松楸蓊然説者或谓后益绵绵嗟我季父信于州里急人之急奋不谋已物来能名一以至诚随彼巨细各得其情嗟我季父耽于典籍志穷精防不堕尘迹探仁义于皇王究治乱于家邦孰谓蕴荆山之美玉而竟不得发其光嗟我季父美于词翰气飘飘而凌云自谓所得在于西汉文光万丈笔力千钧乔松戞空撼风雨鸷鸟举翮连青云呜呼备此数徳不偕贵位两上礼闱事左不利命也如何公实知之不愠于懐惟日嬉嬉王公贵势蚊飞燕逝世俗炎凉曽不芥蔕今嵗始春金兵破鄞公奉严亲奔于海垠曰姊妹姑五族以趋不间疎戚通其有无敌将压境俄有归令公以一身活百人命谓当百嵗福禄是遒胡为一病止于四十有四之春秋方公病亟祖丧三日尚未经绖哀号而卒有以见终始于孝道周旋于礼律者也昔者曽子正而毙焉死生之际公独比肩呜呼哀哉公今去矣有子童稚尚期遗徳一日千里窀穸是临敢奠薄菲拊棺一恸恸沦骨髓
　　祭妹夫朱辨之文
　　呜呼苍苍者天其可问否耶造化之权其亦有掣肘耶嗟嗟辨之不得其寿而徒得其孝谨忠厚不畀以贵而徒畀以渊源师友家富于财不遂享其安逸而徒遗少妻弱子于其身后呜呼苍苍其果可问否耶造化其真有掣肘耶自我女弟来嫔于君数年相从得君为人三同塲屋得君为文意君寿可黄髪而贵必青云胡为坎止三十四春去冬日至余妻抱疾朅来城居朝不谋夕闻君病革既不获问疾于床俄以讣至又不获往临其丧今兹窀穸复当西去而裹粮慨音容之邈矣始来奠于一觞呜呼其知者谓余多故而若此其不知者谓余与辨之遽以相防嗟嗟辨之死而不防英灵如在庶几鉴余之衷肠
　　祭滕子骏文
