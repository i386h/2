<!-- { "loadSidebar": true } -->
　　在宥甘雨望霑全【通典立社之法盖各就其地而论之予以为天子治四海则天子之社扵四海宜无不在宥昨嵗南北各省冬雪虽获均霑而新春奏报雨雪者惟山西山东陜甘浙江诸省近畿及淮徐等处尚未奏得雨雪京师之　　社为万方求福报功惟吁春膏普霈粒我烝民耳】
　　题春耦斋
　　祈春致祭
　　右坛回路转西华西苑来一以更衣取途便【换祭服兼传膳办事】遂因视圃望膏培【春耦斋在丰泽园中　　皇祖视树艺　　皇考演耕耤之所也详见向年记语】虽迟举趾二之日【北方气寒况甫二月四日尚未兴锄耕作也】惟冀如云多以该南望昨年经旱处吁霑优泽益殷哉【上年安徽湖北及淮徐山东河南等被旱处所今春尚未得雨雪已传谕各该督抚防诚祈祷迅速复奏颙望日益深切】
　　鉴古堂有防
　　学者之鉴古无过淑其身帝王之鉴古乃以福万民其量殊小大即境切已循庸讵夸强识岂徒资博闻吾将反之约典谟良具陈
　　镜光亭口号
　　亭以临湖号镜光镜原非镜偶相方输他八柱无知识不照之中照有常
　　题勤政殿
　　御园及山庄殿胥勤政名【是处檐额　　皇祖所御题其圆明园万夀山清漪园香山静宜园及避暑山荘凡聴政之所均以勤政名之实数典扵此】数典实扵兹
　　皇祖额焕楹敢不勅
　　天命敢不念民生戒忽忽以怠勿察察为明寄言聪听者经权在敬诚
　　懐逺斋有防
　　敞轩额懐逺懐逺义可思岂其因目前骋望景得宜上之
　　祖宗业守器承开基下之孙曽谋燕翼视所诒纵横寰宇中都祝雨旸时一夫不获所予责其奚辞边疆虽扩开安靖念在兹以此方寸中片刻无宁期懐逺讵易言怵惕兴赍咨
　　待月轩
　　趯台左侧轩向东复近水因之名待月缀景斯可耳晓魄或恒披夕蟾曽未视笑谓楣间额何妨孤负尔
　　补桐书屋
　　书屋补桐昔所名【予昔年曽扵此读书庭有双梧一为风雨所摧甲子嵗命补植之因顔为补桐书屋】迭为賔主防畨更树犹如此仲文语细咀味之觉有情
　　藻韵楼
　　楼傍【去声】涵元殿多年藻韵顔志言要归正丽句却须删牕几方临淑经书可弃闲二南千古化只以性情关
　　兰室
　　虽非枝叶嗅皆香【离骚所谓兰即都梁香草盖枝叶皆香燥湿不变故可刈而为佩今世人所谓兰花虽香而叶乃无气自宋以后沿讹不察往往即指建兰为离骚之兰朱子楚辞辨证言之甚悉近因详考始知其误】亦岂深林不变芳【家语幽兰生扵深林不以无人而不芳】今古画兰率五出呼从其俗正何妨
　　题均窰椀
　　均窰都出脩内司至今盘多椀艰致内府蔵盘近数百椀则晨星见一二何物不可穷其理椀大难蔵盘小易扵斯亦当知惧哉愈大愈难守其器
　　吴彬十八应真图歌
　　贯休十八应真图【秘殿珠林旧蔵唐贯休画应真像向曽题賛】文中斯别开生面形状竒怪夙所称【见图绘寳鉴】耳熟闻之目新见苍鳞若龙若非龙擎爪来闻法以现【第一】据树坐揓鉢多罗【此云应器即鉢也】鸦鹊来餐香积饭【第二】飘然白鹤驾以降屈眴【此云大细布】七条披已惯【第三】数珠在手【第四】把眀珠【第五】自摇箑其貌颟顸【叶　第六】端立左铃而右杵【第七】扶童者回顾彼岸【第八】是皆渡海履水物水物狰狞名不辨伯持贝叶【第九】仲舍罗【此云筹也第十】白泽曳轮坐以晏别有袖手乗骞槎【第十一】相参法喜作佳伴据石入定若无入【第十二】牛哀跪伏如猫豢傍见共谘二大士其一黙坐【第十三】一持扇【第十四】似步而回更回顾【第十五】臃肿披缁目光炫【第十六】跏趺相对谈二禅云空【第十七】云色【第十八】色空幻是为不二法之宗绣佛居士【彬之号】说法徧向曽韵统考同文位号次第订梵汉【震旦所称十六十八罗汉传闻异辞向曽询之章嘉呼图克图因证以法住记及纳　传定为十六应真而以同文韵统合音字正其名号及位次前后嗣因賛贯休十八罗汉多二像则世所谓降龙伏虎者询之章嘉一为嘠□巴尊者一为纳宻尊者乃知西域十六应真外原有此二尊者以具大神通法力亦得阿罗汉名云详见题贯休十八罗汉賛识语今彬此图前后位次并应真手印与西畨像多不相合亦未标识名号盖画家臆想结撰自开生面原不能彚证梵汉考据精详也即东坡十八罗汉賛所题名字亦多属影响要扵罗汉显示圆通随指应现不着色相之义固可并存无碍耳】莆田画者不覊士传神何碍后前舛【叶】长歌笑我尚拘墟山隂讶似镜中按【吴彬有山隂道中图亦絶技也曽长歌题之】
　　题和阗玉枫林停车图
　　红于二月枫林景飞作幻春非减春杜牧之方裴叔则也应一例玉为人
　　春仲经筵
　　昨嵗辟雍行创礼文华常例未重观仲春扵是典学业稽古依然咨讲官安利乎仁知【平声】利次修和为政致和难【是日所讲书论语仁者安仁知者利仁尚书正徳利用厚生惟和之句朕著论以为顔渊安仁子贡利仁及修六府似易和三事为难谓雨旸之和非人力所能致也详见论文】更教侑宴歌抑戒【向年经筵毕赐讲官等宴无乐侑席兹自本年为始特命扵经筵宴内歌抑戒用古乐宫商角征羽音律颁之乐部永逺奉行】勉效武公敢自寛
　　经筵毕文渊阁赐茶有作
　　御罢经筵例赐茶崇儒
　　恩谕特为加【经筵向无赐茶例雍正年间　　皇考命増此典】文渊阁合敷茵坐【向即扵文华殿赐茶因筑文渊阁成遂移扵此】稽古义非梯几赊口说躬行须有别都俞吁咈莫争差芸防四库收诚富鑚仰无能喟自嗟
　　丁云鹏卢仝煮茶图
　　緑蕉翠竹布清隂火武文自酌斟髙致雅宜入图画不须重读彼狂吟
　　咏桄榔木盂
　　盈尺桄榔木劚根盂作圆规三含太极得一具寥天为想参霄迥那盘故土坚大椿今岂在成器亦堪传
　　题玉镂天禄校书图
　　校书天禄汉王孙太乙来临藜照论开辟以前书既授今何其事一无存
　　题王翚万顷沧波小景
　　石谷曽收十万图何人粉本此重摹无端挂一伪为是正叔诗兼补以诬
　　石渠向蔵王翚十万图真迹续又得是册内九帧图名结搆俱合惟此第二帧万顷沧波布景殊异盖属摹本故畧更面目并伪作南田题句耳因定为次等止题是幅其题真迹各诗命董诰分书各帧之上并识
　　湖广总督特成额等奏报得雨诗以志事
　　去年旱南方荆歙为尤甚再斯信难当切冀春收稔近经驰谕问【昨以湖北安徽河南及江苏之淮徐等处新春未报雨雪深为缱念降防驰询令其迅速覆奏】早报优膏浸【叶　特成额未接驰谕之问即奏报省城扵正月二十一日至二十三日连沛春膏入土五寸近郊麦苗豆蔬青葱荣茂并据汉阳黄州等府属禀报相同】幸荆仍廑歙一慰一愁懔山左称可待【兹据明兴奏去冬合属得雪三次麦根滋润入春后厯城等九州县得雪二三寸虽未普遍体察情形尚堪少待现在亦防诚斋祷等语】淮徐豫未审【湖北已得春雨可为额手而安徽及淮徐河南等处尚未据奏报其是否同霑渥泽复降防驰询该督抚等令其速行奏报】万民胥赤子无不恫瘝朕近畿亦望泽终风妒云淰或因腊雪佳慰以忘懃恁【近畿去嵗冬腊之雪深透为数年所稀有或予庆慰过甚而稍弛敬念以致今春靳泽乎深用自艾益切颙祈】自责吁
　　天庥午夜弗安寝
　　安徽巡抚书麟奏报得雨诗以志事
　　正廑歙雨否何幸喜音通【据书麟奏报安庆省城扵正月二十三四日自丑至寅得雨昼夜连绵入土四寸麦苗菜豆均资长发并据近省各属禀报得雨三四寸不等】寸计三而四泽由西及东【安省报得雨四寸其近省各属三四寸不等昨据特成额奏湖北武昌扵廿一卄三等日得雨五寸较安徽早一二日盖雨势起自楚省是以分寸较优逮由西而东至安徽则分寸渐减矣】淮徐固当小【淮徐又在安省之东昨据萨载奏江宁苏松常扬及太仓通州各属均扵正月廿三四五日得雨二三四五六寸不等而清江浦及淮徐属之山阳桃源等县仅得雨一寸是雨势自西而东至淮徐更渐小矣】宵旰更殷忡不敢称欣慰去年慰忆空【上年书麟奏报安省扵二月初旬连得宻雨入土深透乃因夏秋后雨水短少以致收成歉薄此时虽据奏报春雨未敢遽以为慰也】
　　咏双耳官窰缾
　　脩内器犹在阅年六百赊虽输铜晕緑【三代青緑缾罍甚伙以铜坚扵甆也】漫拟玉无瑕【官窰虽防有氷裂纹不似哥窰之百圾破也】古以资盛酒今惟用插花提擕便双耳聪逹缅重华
　　仲春幸南苑小驻跸之作
　　南苑曽无廿里赊【自午门至南苑北红门才十五里】平眀清跸出闉阇春搜阅嵗又三嵗【壬寅至今丙午又过三嵗矣】孙辈成家凡防家【此数年间孙辈成家又五家既已长成欲因小猎亲试其弓马也】欲试武功工控纵讵宁文艺诩风华【皇子皇孙辈不患其不文但患其忘武】所为汲汲思亲率畧愧长【上声】年力不加
　　瞻谒
　　元灵宫有作
　　顺治丁酉建阅兹百嵗深
　　萧台垂肃肃古树郁森森修葺凡防度　　【元灵宫建扵顺治十四年丁酉嵗至康熈雍正年间盖经屡葺乾隆三年二十八年复经两次修理】
　　继绳本一心
　　元穹赫灵鉴对越益増钦
　　永慕寺
　　永慕
　　孝庄
　　仁祖建【是寺乃　　皇祖时因祝厘　　太皇太后所建故甲申年诗有　　永慕建　　康熈孝荘防祝厘之句】诚祈
　　恩佑
　　宪皇营【畅春园恩佑寺则　　皇考为　　皇祖荐福所建】慎终追逺曷其极祖忆
　　宗思述以并【丁酉年为　　圣母建恩慕寺扵恩佑寺侧故瞻礼诗云慕述　　祖兮恩述宗所以志绍承家法之意】南苑斯増即境慽前园徒忆侍
　　顔情【畅春园亦称前园】瓣香调御瞻合掌难悟无生及有生
　　旧衙门行宫作
　　春搜收猎骑宿顿向平原本自知熟径便因憩旧轩清时作行馆明季乃衙门【旧衙门乃明季太监提督南海子者所居其时朝政不纲致阉寺擅权营搆闳壮号称衙门兹仍其旧名亦足存鉴戒也】不必其名易扵中鉴戒存
　　题穿杨玉韘
　　述古由基韘刻图穿杨説已辨其诬【国策称养由基去杨叶百步而射之百发百中杨叶寛长仅分寸计扵众叶中指其一防硃识之即离娄之明不能辨安能百发百中盖谓中一杨树耳向尝着穿杨説详辨其诬】设如指叶期必中尽信书曽不若无
　　锦云良骏歌
　　甲辰之秋猎木兰一箭曽以殪双鹿【围中双鹿并驰射中箭穿中其并驰者亦毙】乙巳之秋猎木兰惊麅奔迸穿马腹【麅自马腹下穿四足而过而马穏驰如常并弗惊轶】是皆御此锦云骏合以为图纪俊独中鹿飞驰乃其常虑近乎夸吟兴束【甲辰并未成咏】麅过弗惊则真驯可阙长言咏英躅【去嵗自木兰回跸方命画院为图今始成擕至南苑因成是什】即今南苑小试搜何异清道后驰逐骥不称力称其徳骏有之哉越凡畜老年大异壮年时弗待谏知弗及夙然因即事忆相如宁渠兴轩増面恧
　　南红门行宫对雪
