<!-- { "loadSidebar": true } -->
　　湛，字惠公，琅邪东武人，济南伏胜九世孙。成帝时为博士弟子，五迁，至莽时为绣衣执法，迁后队属正。更始即位，以为平原太守。建武初，征拜尚书，迁司直，行大司徒事，寻找邓禹为大司徒。封阳都侯。坐事免，徙封不其侯，遣就国。
　　◇上疏谏征彭宠
　　臣闻文王受命而征伐五国，必先询之同姓，然后谋于群臣，加占蓍龟，以定行事，故谋则成，卜则吉，战则胜。其《诗》曰：「帝谓文王，询尔仇方，同尔弟兄，以尔钩援，与尔临冲，以伐崇庸。」崇国城守，先退后伐，所以重人命，俟时而动，故参分天下而有其二。陛下承大乱之极，受命而帝，兴明祖宗，出入四年，而灭檀乡，制五校，降铜马，破赤眉，诛邓奉之属，不为无功。今京师空匮，资用不足，未能服近，而先事边外；且渔阳之地，逼接北狄，黠虏困迫，必求其助。又今所过县邑，尤为困乏。种麦之家，多在城郭，闻官兵将至，当已收之矣。大军远涉二千余里，士马罢劳，转粮艰阻。今兖、豫、青、冀，中国之都，而寇贼从横，未及从化。渔阳以东，本备边塞，地接外虏，贡税微薄。安平之时，尚资内郡，况今荒耗，岂足先图？而陛下舍近务远，弃易求难，四方疑怪，百姓怨惧，诚臣之所惑也。复愿远览文王重兵博谋，近思征伐前后之宜，顾问有司，使极愚诚，采其所长，择之圣虑，以中土为忧念。（《后汉·伏湛传》）
　　◇移书属县
　　属县不得相侵陵。天生蒸民，必为立君，非久乱也。且养老育幼，以待真主。（袁宏《后汉纪》四，「更始时，湛为平原太守」。）
　　◎伏隆
　　隆，字伯文，一名盛，字伯明，湛子。仕郡督邮。建武初，拜太中大夫。进光禄大夫，为张步所执，见杀。
　　◇被执遣间使上书
　　臣隆奉使无状，受执凶逆，虽在困厄，授命不顾。又吏人知步反畔，心不附之，愿以时进兵，无以臣隆为念。臣隆得生到阙廷，受诛有司，此其大愿。若令没身寇手，以父母昆弟长累陛下。陛下与皇后、太子永享万国，与天无极。（《后汉·伏隆传》）
　　◇移檄告郡国
　　乃者，猾臣王莽，杀帝盗位。宗室兴兵，除乱诛莽，故群下推立圣公，以主宗庙，而任用贼臣，杀戮贤良，三王作乱，盗贼纵横，忤逆天心，卒为赤眉所害。皇天汉，圣哲应期，陛下神武奋发，以少制众，故寻、邑以百万之军，溃散于昆阳，王郎以全赵之师，土崩于邯郸，大彤高胡，望旗消靡，铁胫、五校，莫不摧破。梁王刘永，幸以宗室属籍，爵为侯王，不知厌足，自求祸弃，遂封爵牧守，造为诈逆。今虎牙大将军屯营十万，已拔雎阳，刘永奔迸，家已族矣。此诸军所闻也。不先自图，后悔何及？（《后汉·伏隆传》）
　　◎张纯
　　纯，字伯仁，京兆杜陵人，御史大夫汤七世孙。成帝时，袭爵富平侯。哀、平间，为侍中。莽建国四年，更封张乡侯。建武初，复爵富平侯，历太中大夫、五官中郎将，改封武始侯，兼虎贲中郎将，进太仆，代杜林为大司空。中元元年卒，谥曰节侯。
　　◇六宗表
　　臣窃以十一家凡有六统，而所据各异，考之经礼，大义不通。臣谓于六宗，祀祖考所尊者。六宗，则三昭三穆也。（《御览》五百二十八）
　　◇奏加王莽九锡
　　圣帝明王，招贤劝能，德盛者位高，功大者赏厚。故宗臣有九命上公之尊，则有九锡登等之宠。今九族亲睦，百姓既章，万国和协，黎民时雍，圣瑞毕溱，太平已洽。帝者之盛，莫隆于唐虞，而陛下任之；忠臣茂功，莫著于伊、周，而宰衡配之。所谓异时而兴，如合符者也。谨以《六艺》通义，经文所见，《周官》《礼记》宜于今者，为九命之锡。臣请命锡。（《汉书·王莽传上》，太后诏「其九锡礼仪亟奏。于是公卿、大夫、博士、议郎、列侯富平侯张纯等九百二人皆曰」云云，「奏可」。）
　　◇奏除亲庙
　　陛下兴于匹庶，荡涤天下，诛锄暴乱，兴继祖宗。窃以经义所纪，人事众心，虽实同创革，而名为中兴，宜奉先帝，恭承祭祀者也。元帝以来，宗庙奉祠高皇帝为受命祖，孝文皇帝为太宗，孝武皇帝为世宗，皆如旧制。又立亲庙四世，推南屯君以上，尽于舂陵节侯。礼，为人后者则为之子，即事大宗，则降其私亲。今高庙，陈序昭穆，而舂陵四世，君臣并列，以卑厕尊，不合礼意。设不遭王莽，而国嗣无寄，推求宗室，以陛下继统者，安得复顾私亲，违礼制乎？昔高帝以自受命祖不由太上，宣帝以孙后祖，不敢私亲，故为父立庙，独群臣侍祠。臣愚谓宜除今亲庙，以则二帝旧典，愿下有司，博采其议。（《后汉·张纯传》，「纯以宗庙未定，昭穆失序，十九年，乃与太仆朱浮共奏言」。又略见《续汉·祭祀志下》。）
　　◇奏行祭
　　礼，三年一，五年一。《春秋传》曰：「大者何？合祭也。」毁庙及（《续汉志》作「毁庙之主，陈于太祖」）未毁庙之主皆登，合食乎太祖，五年而再殷。汉旧制，三年一，毁庙主合食高庙，存庙主未尝合祭。元始五年，诸王公列侯庙会，始为祭（《续汉志》作「始行礼，父为昭，南向；子为穆，北向，父子不半坐，而孙从王父」）。又前十八年亲幸长安，亦行此礼。礼说三年一闰，天气小备；五年再闰，天气大备。故三年一，五年一。之为言谛，谛定（《续汉志》作「谛讠是」）昭穆尊卑之义也。祭以夏四月，夏者，阳气在上，阴气在下，故正尊卑之义也。祭以冬十月，冬者，五谷成熟，物备礼成，故（《续汉志》作「故骨肉」）合聚饮食也。斯典之废，于兹八年（《续汉志》有「祖宗庙未定，且合祭」）。谓可如礼施行，以时定议。（《后汉·张纯传》，又见《续汉·祭祀志下》，各有删节。）
　　◇奏宜封禅
　　自古受命而帝，治世之隆，必有封禅，以告成功焉。《乐动声仪》曰：「以《雅》治人，《风》成于《颂》。」有周之盛，成、康之间，郊配封禅，皆可见也。《书》曰「岁二月，东巡狩，至于岱宗，柴」，则封禅之义也。臣伏见陛下受中兴之命而帝平海内之乱，修复祖宗，抚存万姓，天下旷然，咸蒙更生，恩德云行，惠泽雨施，黎元安宁，夷狄慕义。《诗》云：「受天之祜，四方来贺。」今摄提之岁，苍龙甲寅，德在东宫。宜及嘉时，遵唐帝之典，继孝武之业，以二月东巡狩，封于岱宗，明中兴，勒功勋，复祖统，报天神，禅梁父，祀地，传祚子孙，万世之基也。（《后汉·张纯传》，又袁宏《后汉纪》八，「太尉喜司空纯上书」，即此约文。）
　　◇临终敕家丞歙
　　司空无功于时，猥蒙爵圭，身死之扣，勿议传国。（《后汉·张奋传》）
　　◇泰山刻石文
　　维建武三十有二年二月，皇帝东巡狩，至于岱宗，望秩于山川，班于群神，遂觐东后。从臣太尉熹、行司徒事特进高密侯禹等。汉宾二王之后在位。孔子之后褒成侯，序在东后，蕃王十二，咸来助祭。《河图赤伏符》曰：「刘秀发兵捕不道，四夷云集龙斗野，四七之际火为主。」《河图会昌符》曰：「赤帝九世，巡省得中，治平则封，诚合（《通典》作「成治」）帝道孔矩，则天文灵出，地瑞兴。帝刘之九，会命代岱宗，诚善用之，奸伪不萌。赤汉德兴，九世会昌，巡狩皆当。天地扶九，崇经之常。汉大兴之，道在九世之王。封于泰山，刻石著记，禅于梁父，退省考五。」《河图合古篇》曰：「帝刘之秀，九名之世，帝行德，封刻政（《通典》作「藏」）。」《河图提刘予》曰：「九世之帝，方明圣，持衡拒（《通典》作「矩」），九州平，天下予（《通典》作「经」）」。《雒书甄曜度》曰：「赤三德，昌九世，会修符，合帝际，勉刻封。」《孝经钩命决》曰：「予谁行，赤刘用帝，三建孝，九会修符专兹竭行封岱青（《通典》作「齐」）。」《河雒》（《通典》作「名」）后，经谶所传。昔在帝尧，聪明密微，让与舜庶，后提机。王莽以舅后之家，三司鼎足冢宰之权势，依托周公、霍光辅幼归政之义，遂以篡叛，僭号自立。宗庙隳坏，社稷丧亡，不得血食，十有八年。扬、徐、青三州首乱，兵革横行，延及荆州，豪工兼（《通典》作「兼并」），百里屯矣，往往僭号。北夷作寇，千里无烟，无鸡鸣犬（《通典》作「狗」）吠之声。皇天眷顾皇帝，以匹庶受命中兴，年二十八载兴兵起，是以中次诛讨，十有余年，罪人则斯得。黎庶得居尔田，安尔宅。书同文，车同轨，人同伦。舟舆所通，人迹所至，靡不贡职。建明堂，立辟雍，起灵台，设庠序。同律、度、量、衡。修五礼，五玉，三帛，二牲一死，贽。吏各修职，复于旧典。在位三十有二年，年六十二。乾乾日昃，不敢荒宁，涉危历险，亲巡黎元，恭肃神，惠恤耆老，理庶遵古，聪允明恕。皇帝唯慎《河图》《雒书》正文，是月辛卯，此示)，登封泰山。甲午，禅于梁阴。以承灵瑞，以为兆民，永兹一宇，垂于后昆。百寮从臣，郡守师尹，咸蒙祉福，永永无极（《续汉·祭祀志上》，《通典》五十四。）秦相李斯燔《诗》《书》，乐崩礼坏。建武元年已前，文书散亡，旧典不具，不能明经文，以章句细微相况八十一卷，明者为验，又其十卷，皆不昭晰。子贡欲去告朔之饩羊，子曰：「赐也，尔爱其羊，我爱其礼。」后有圣人，正失误，刻石记。（《续汉·祭祀志上》，「上至奉高，遣侍御史与兰台令吏，将工先上山刻石文」云云。又略见《通典》五十四。案：《后汉·张纯传》帝乃东巡岱宗，以纯视御史大夫从，并上元封旧仪及刻石文。）
　　◎张奋
　　奋，字稚通，纯子。中元初，袭爵武始侯。永平中，随例归国。后为侍祠侯。章帝时，拜左中郎将，转五官中郎将，迁长水校尉、将作大匠，免。和帝即位，起为城门校尉，迁长乐卫尉，进太常。永元六年，代刘方为司空，以病免。召为太常，复以病免。
　　◇因灾旱上疏
　　岁比不登，人食不足，今复久旱，秋稼未立，阳气垂尽，日月迫促。夫国以民为本，民以谷为命政之急务，忧之重者。臣蒙恩尤深厚，受职过任，夙夜忧惶，章奏不能叙心，愿对中常侍口陈得失。（袁宏《后汉纪》十三，又见《后汉·张奋传》）
　　◇请定礼乐疏
