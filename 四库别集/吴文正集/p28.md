<!-- { "loadSidebar": true } -->
　　医家内经与儒家六经凖其三才之奥诸术之原乎然其辞古其防深医流鲜能读儒流谓非吾事亦不暇读何望其能探奥而究源也哉吾兄李季安自为举子时慱洽羣书纂事记言细字大袠堆案盈箧余甞叹其用心之宻用力之勤中嵗从事于医其心力之悉又有加焉所辑诸家方论靡不该偹抑其末耳若素问若灵枢若难经伤寒论所谓医家六经者融液贯彻取素问二经纲提类别较然着明一覧可了名曰内经指要余夙嗜此经毎欲与人共论而莫可今获见此能不抵掌称快是篇布濩乎天下俾观者有径可寻有门可入人人能读内经而得其奥而得其源则于儒家穷理尽性之方医家济人利物之务其不大有所禆欤季安应人之求不择贵冨虽贫贱不能自存必拯其危急皇皇惟恐后盖以儒者之道行医者之术此其实行也非止善著书而已
　　马可翁诗序
　　马可翁简直任气故人不皆好之余于众不皆好之中而知其可取者焉诗效昌谷者逼昌谷效山谷者逼山谷它作亦往往贤于人里中先軰如甘如许逝矣诗之不亡也于子寕无望乎韩子有云磨砻去圭角浸润着光精请以斯言为子脩辞之则亦为子脩身之则夫如是其谁不子之好虽不好也将奚疵
　　东麓集序
　　主簿石君以东麓张君诗文四巻示余余读之理胜气胜诗文以理为主气为辅是得其本矣其诗不尚纎秾不拘拘于法度以文为诗者也其文不尚俳丽不屑屑于言辞以质为文者也夫生长中州返朴之时而老死昭代右文之日上奚所于师下奚所于友而有诗有文如此不谓之卓然特起者欤大学箴一篇有见于圣贤为学之道盖闻鲁斋许公之风而兴而于考亭朱氏之书尝致其力又岂诗人文人所易及哉石与张兄弟也闵其不霑一命将遂沉没余故为之序云张君名桓字武叔东昌人
　　陈善夫集序
　　宋三百年文人未有过吾荆国丞相者诗人亦未有过吾荆国丞相者诗人名其后有二谢氏文则未有嗣焉者也近年邦人类多学诗陈君善夫最久最能清才逸思洋溢动荡丙子以前初藁已不肯作江鲍以下语况年弥老弥变诗弥变弥工乎诗之外有文又难已老杜诗如此而拙于文老苏文如此而短于诗兼此二长有郷相在山川之竒秀鬱发何幸再见其人哉陈家诗如伯玉如履常如去非家法自不待它求文乎文乎一惟乡相是式虽唐桞韩汉班马复生且将引而与之并而它奚足云
　　鳌溪羣贤诗选序
　　诗经有十五国之别土风各不同鄘皆卫也而不系之卫魏亦唐也而不系之唐何也国别之中又有不同者来者不容不本其地编者不敢不离其篇也国风逺矣近年有中州诗有浙间诗有湖湘诗而江西独専一沠江西又以郡别郡又以县别岂政异俗殊而诗至是哉山川人物固然而然土风自不可以槩齐也抚江西望郡统县五而乐安最后置割永丰之东鄙合崇仁之西鄙而为县故其风有抚吉之襍宋之季文风特盛进士科得人甲诸邑以诗鸣者盖不数数也有不局于举子业者乃或兼通焉或専攻焉夫江西之有抚抚之有乐安乐安之有诗以古凖今如卫之别为鄘唐之别为魏非一国之风乎采诗无官编诗无人其诗浸浸湮没草亭何君壵少年擢第仕为诸殷五长于诗老而犹以此自好闵乡里前脩善之或遗搜猎邑之能诗者得若干人诗之可取者得若干篇题曰鳌溪羣贤诗选夏防安命梓工刻之于鳌溪书院知者可以兴不知者可以观噫敦厚之教也
　　丁英仲集序
　　嘉兴丁英仲吟古近体诗又善乐府长短句又工四六骈俪语挟三长客诸侯有名声时命革依皮南雄老于清江之野予及见之严厉振整盖虽游客而自贵重玉霄滕君推为文人行心服可知也平生著述多轶子埴録其存藁予读之而叹斯人之不可复见也埴克绍先业廪廪绪言之坠遗可谓能子矣英仲讳杰人号为山臞先生
　　皮逹观诗序
　　诗之自然者所到各随其所识迹已然之迹声同然之声则意若辞不繇已出使然耳非自然也清江皮逹观素不以外乐易内乐其识固已超迈迩来太极先天之理融液于心视故吾又有间矣偶然游戏于诗盖其声迹之髣髴所到可涯涘哉虽然时露一班或从管中窥见将得以名我聚则文成五彩散则寂无一有其犹龙乎何豹之足云余期逹观之进乎是也
　　光霁集序
　　尝闻旴江包氏从朱陆二先生学一日自建寕至金谿陆先生问曰元晦何言曰某为朱先生求数大字扁堂室悉得之独光风霁月之亭六字有靳色曰姑少俟将归再请又曰姑少俟陆先生曰吾固知元晦不肯书此然人人有此光风霁月吾当为子书之至今其家揭陆先生之字于亭间庐陵萧氏道心翁以光霁名诗集亦吾陆先生所谓人人有此者也青山赵仪可摘集中好句光霁端倪已呈露一二矣其子乐昌教谕卿元汲汲扬父之羙复以示予夫周子气象惟大程子有焉翁希程则光风霁月其人也诗云乎哉
　　四书言仁録序
　　仁人心也然体事而无不在専求于心而不务周于事则无所执着而或流于空虚圣贤教人使之随事用力及其至也无一事之非仁而本心之全徳在是矣四书而后惟张子订顽最为切实同郡严肃类聚四书中言仁者为一编纲举目张靡所不偹学者苟能玩绎于此而实用其力既得其随事之用又不失其本心之体其有补于求仁也其功岂浅浅哉
　　増广钟鼎韵序
　　仓颉字世谓之古文其别出者谓之古文竒字自黄帝以来至于周宣王二千年间中国所通行之字惟此而已史籕始畧变古法谓之大篆李斯又畧变籕法谓之小篆小篆大篆古文名则三实则小异而大同今世字书惟许氏説文最先然所纂皆秦小篆尔古文大篆仅存一二宋薛氏集古钟鼎之文为五声韵虽其所据有可信者有不可信者然使学者因是颇见三代以前之遗文其功实多清江杨钧信可重加订正有所増益其文盖愈赅矣此世所不可无之书也若其所取之或可疑兼収可偹慱攷而未易立谈判好古之君子其审诸
　　左传事类序
　　杜元凯读左传法曰优而柔之使自求之餍而饫之使自趣之若江海之浸膏泽之润涣然冰释怡然理顺然后为得渊哉乎其言也岂惟读左传宜然凡读他书皆然朱元明以徐安道所辑左传事类示予夫作文欲用事而资检阅记纂不为无功也用心如此亦勤矣以此之勤循元凯之法俾左氏一书融液贯彻于胸中倘有所用随取随足无施而不可其功犹有出于记纂之外者安道试就季父半溪翁质之
　　一笑集序
　　诗人网罗走飞草木之情疑若受役于物客甞问焉予应之曰江邉一笑东坡之于水马出门一笑山谷之于水仙此虫此花诗人付之一笑而已果役于物乎夫役于物者未也而役物者亦未也心与景融物我俱泯是为真诗境界熊擐君学其可与议此矣遂以斯言题于其集之首
　　熊希本诗序
　　熊希本访余于清都一见知其为才子弟既而见其诗一覧知其为能文辞虽然文辞学之末也诗又文辞之末也若曰吾诗如是足矣奚事它学夫谁得而彊之虽然工之义工其于鹂音翠羽有辨乎若曰此不足为吾学则有上于此者子试求之
　　丁晖卿诗序
　　李太白天才间气神俊超然八极之表而从容于法度之中如夫子之从心所欲而不逾矩故曰诗之圣槌黄鹤楼倒鹦鹉洲此以梦语观太白者丁晕晖卿破厓岸絶畦径而为诗志则髙矣才气果能追太白矣乎可也晖卿交东原赵少府久少府如程将军龙伯髙晖卿如李将军杜季良余固以谪仙人相期待少府君以为何如哉
　　富城醵饮赋诗序
　　酒所以合欢欢而有文欢之尤也古者于燕享歌诗以道志自歌诗礼废而文士之饮或自为诗以叙其情东都以来则然然文字之饮难矣兰亭之集胜流咸在诗不成者有之二诗成其一者有之至今不无遗憾也临川周筠昻霄夙与富城诸能诗者游别三年而再至于是各持斗酒赀诣朱有源氏具盘飱剧饮尽以竹深留客处荷净纳凉时分韵赋诗賔一主八朱士坦元明赵用信以诚黄中克正蔡黻思敬胡敏仲逊胡然文彬胡琏器之富城人清江聂埜廉翁与韵有十真定刘节叔度补其一尝学诗于周者也诗十首或明洁或清淳或精深或古澹盖一时之胜萃是已来者可以观焉
　　春秋防传序
　　邵子曰圣人之经浑然无迹如天道焉故春秋书实事而善恶形乎其中矣世之学春秋者率谓圣人有意于褒贬三传去圣未逺已失经意而况后之注释者乎哉弃经而任传或臆度而巧説几若舞文弄法之吏然观者见其不背于理不伤于教莫之瑕疵又孰能防绎属辞比事之文而得圣人至公无我之心哉汉儒不合不公无足道千载之下超然独究圣经之防唯唐啖赵二家宋清江刘氏抑其次也澄甞因三氏研极推广以通其所未通而不敢以示人今豫章熊复庶可所辑防传同者已十之七八诸家注释未有能精择审取如此者也熊君谨厚纯正笃志务学其可为通经之士云
　　易简归一序
　　近代医方惟陈无择议论最有根底而其药多不验严子礼剽取其论而附以平日所用经验之药则既兼羙矣王徳肤学于无择易简三十方葢特为穷乡僻原医药不便之地一时救急而设非可通于久逺而语于能医者流也是以不免于容易苟简其有以来施卢之攻也宜且如疟痢之证病源不一法自殊世有执无痰不成疟无积不成痢之説而槩用一药者或验于甲而不验于乙人但咎其药之不灵而孰知由其辨之不明哉数见病疟者对证依施氏用药又数见病痢者对证依严氏用药证各不同无不应手愈信夫辨证之明而处方之当者其効如此徳肤局以四兽断下二药岂可不笑也邪徳肤以来増补其书者凡三曰孙曰施曰卢豫章徐若虚昔以进士贡儒而工于医又取四易简而五之名曰易简归一其论益微宻其方益该偹施卢且当避席而况王若孙乎虽然微宻非易也该偹非简也非易非简而犹曰易简葢不忘其初吾取其有功于愈疾有徳于人而已于书之难易简也夫何计
　　服制考详序
