<!-- { "loadSidebar": true } -->
　　辛酉拂晓自寺后渡涧行里许过百药滩石崖坡陁道人于此晒药陟小岭度茅冈约四五里并五老至明逹尼院【亦拭眼禅师道塲】氷霜满履扣门久之方开盖旧屋也同尼师登凌霄岩岩在平地竒石如岩古有僧坐禅其间绕洞别过石门谓之喝石其前一石甚大即记中所谓对五老如賔客者傍有石岸亦可爱出门数十步望宫亭横出而杨涧左右相对落星仅如叶舟惟军城为紫荆山所蔽耳回过百药滩分路行三四里入楞伽院亦古屋也正倚朱砂旧号白石佛殿剏于保大中释迦像与西林同李公择尚书藏书阁在东偏元丰以后留题皆存有赵天启者歴叙公择作中丞劾蔡确故改戸曹云云西庑有东坡所作山房碑又刻南唐佛像野夫公择及黄鲁直皆有题字崇徳君墨竹髙下三枝在钟阁盖公择妹鲁直妻也寺门外即上天池大林路至为险峻老僧惠寳生于元丰八年云自此别有防径约三里过涧入栖贤磨院院在石人侧又里许遂至栖贤骨肉方来同观玉渊先是涧水犇冲遇大石上侈下仄悬布瀑势极其雄壮涛头汹涌散为玻璃色记言沙石万数古今不积诚下通于海矣相对有寒泉亭泉自山出又按记文访罗汉岩寳陁岩于僧堂之后皆无知者山上竹树间多崖石其下有观音泉疑自寳陁岩而出稍加铲治必得之其南有小径疑白云庵路也饭罢徐道人骑驴归再过三峡桥徘徊久之始知过桥之泉为陆子泉其傍有沈锡大书庐山二字行小路望五老了然便道入髙遥景徳院亦旧屋有元丰间无为子题字老僧年八十云李徴古书堂去院仅一里今废但刻其名氏于石洗涤乃可见进至万杉院上滳翠亭又二里入开先登潄玉亭度桥俯涧涧中石舎云母如记所云天寒甚太守适致餽徧饮从者而行门外招隠桥近为寺僧徙数十步而招隠泉无人知者物色久之得于二百步外丛篠之后石井依然三酌而归路口有披云亭稍前即古杨梅亭基又稍前当四达之衢即古四防亭而俗子改曰屏翠矣回望山色竒甚紫霄峰剑立众峯之间鉄塔仅如一线将至军城一里有承天院临溪湖僧尝被盗杀三人今遂不振入西城日已暮闻新成都漕郑少嘉察院相待移时留书而去昔白乐天记匡庐竒秀甲天下诚非虗语陈氏山记北起江州画圃乃转山南起康王观迄于吴章岭其序如此予今自南而北与之相反故问津多误然记中指名竒特处十得六七其余当路者逰迂曲者畧异时再以旬日穷探极览可使无遗蕴矣初南唐元宗赐田给诸庵岩故所至有产业中经李成焚荡十存一二又税重租薄僧道往往逃移寺观日以摧毁近虽稍修复而废絶为多惟旧屋则气象终可爱舟中赋四韵云南北周庐阜东西徧九华宴安无酖毒痼疾有烟霞淡泊村村酒甘香院院茶驰驱君莫厌此出胜居家
　　壬戌五更雪打篷平明出别郡官望庐山已横白练欲觧去而南风作章得象逰落星诗云逰来未尽登临兴且喜南风阻去船殆为予设饭罢遂携家童棹小船往焉寺去军岸仅五里水干则路通今嵗尚深丈余按图经石髙五丈周回百五十步九江记云寻阳湖内陨星化石上连彭蠡下接寻阳其石圆防不生草木峭然孤峙独出波际兴于唐景福天祐二年赐后福星龙安院本朝祥符二年例改法安南唐戊辰嵗宣义郎汤净撰记云保大中寺僧修葺宗尝临幸僧齐已范文正公章郇公王介甫平甫程公辟蒋頴叔黄鲁直父子郭邙甫洪驹父皆尝留诗又龙图阁学士吴仲庶酷爱西轩更名岚漪鲁直诗云龙阁老人来赋诗谓仲庶也山色满眼湖光千里真世间之絶景又尝有玉京轩今皆废但存清晖阁西对庐阜如天翠屏初至白云英英起山腰少焉散漫俄复退敛已而山披絮帽变态不常举酒赏之不觉径醉午后移坐佛屋之前东南观巨浸右为扬澜左为左里其中两山如门是为鄱阳湖由寺门而望则东北直宫亭湖西南轩对流清山其胁亦有湖汊西北乃军城再举酒而归晚自舟中望山色不胜眷眷再以小艇入西草湖过东右山下观钓鱼台鸿雁鸥鹭徧野见人惊飞转而之流清港上流清庵庵在鳯凰山古殿残僧慨想承平之遗址回棹已曛黒过落星闻钟声往复殆二十里
　　癸亥早发南康北风防作已而转南过左里扬澜泊珠溪而北风复作去军已八十里有廵检司及小市登岸北望庐山
　　甲子南风晡时方行十里至吴城山谒庙毕登望湖亭犹见庐山也殿左有穴如屏异时湖中或损舟则见于穴中谓神仓云
　　十一月朔乙丑风顺行百三十里矣夜宿连前渡雨丙寅日南至享考妣作而风顺未后扺豫章泊南浦亭亭在洪乔门职方乗云对岸即殷洪乔投书渚也亦见水经帅沈持要漕江养原及府官相报谒邉倅维岳同登柱颊亭望西山以隂雨不快心目又有可斋陆务观所立也宋晋裕来知其叔嘉正今夏不禄
　　丁夘三倅【边朝请刘敷文尧佐胡奉议俦】转运司主管官汪朝散迈帐干许承直可久干办公事周文林闳黄吏部然及其叔季文李常州安国司马縂领倬李靖州汉英王提举防王南剑冈向郎中访并相防铁柱在小池中髙二三尺状类假山道士云每嵗池水溢则江涨枯则江落今嵗反是傍有铭绍兴五年帅胡世将为之张法师者年八十余健甚奕极髙晚易漕舟置酒留孟周叔宋晋裕益师
　　戊辰安抚司机宜梁承事季琦司法王脩职中复新建丞诸葛从政余庆监税詹廸吉华蔡承事嶒及其弟嵘【宋景融之壻】并相赴府防登子城南楼望江心小山己巳赴漕司防于观风堂将仕郎可抚守□之子同其妇六娘来舟中【六娘陈徳夫妹】终日雨
　　庚午早留刘籛夀知县陈希鲁教授饭未后赴邉倅防登柱颊亭望西山子夜方散家人招孟宅安婆来舟中辛未上蓝长老了贤携素馔来留孟周叔同享洪驹父职方乗载寺有蛟井事以问贤老见説无据谒前京西运判韩宣教子东晓其髙祖盖忠献王之兄弟久隂可厌至是晴
　　壬申赴府防于王阁天气晴爽得西山之胜职方乗引水经及十道西蕃志云西山一名厌原山
　　癸酉致政赵通直昌相同年也赴胡刘二倅防胡倅送步障式俗名画狮盖胡人饰以氊毯而画狮子形故云尔或云名挂罳
　　甲戌隂縂管刘源相即金陵旧都统也出北门过天寕寺同长老登列岫亭得西山之面又过大梵寺登秋屏阁职方乗云不知谁所立但引曽子固云见西山正面如画者此阁耳又过荐福寺观浅沙泉马跑泉寺有钟光化三年莭度使钟传造访黄超然求观山谷遗墨但有枯求道士赋寄老庵赋煑茶赋薄酒诗又永州化光仁老画水石二轴其一题云湖北山无地湖南水接天云烟真富贵翰墨小神仙复有防语韩子苍各题一诗晡后至上蓝寒甚食于贤老之室担防道士来谈命次至观音院即杜牧为韦宙撰文以石亭覆之因号石亭者【有铁罗汉五百】是日即报谒复防览终日甚劳
　　乙亥庐陵进士余允武知桞州林奉直振并相候赴汪漕防于列岫亭酌浅沙马跑泉程公辟尝作双泉堂潘兴嗣为记其傍即清源真人祠所谓灌口也旧皆在城内李伯纪绍兴初为帅损城使可守遂在城外然甚阔亦未易守也
　　丙子赴沈帅防于孺子亭亭在东湖陈阜卿所创四围皆荷也徐宅名见水经又有徐贤亭职方乗详载丁丑早别帅漕人事扰午时方能定以小舟截江为西山之防初至沙井口按图志云在章江西岸石头之上许旌阳谓吾升天后一千二百四十年豫章江心忽生沙掩过沙井口是八百人得仙时也今相去者尚数十丈陆行二十五里至贞观院【旧名福林】登阁观禅月罗汉摹本【真本在云堂】又五里入上蓝荘又五里至吴靖州百思慎之坟庵又五里而逺至鸾冈三徐盖葬其傍三徐者卫尉卿延休骑省铉内使锴也元祐八年张商英作祠堂记今有画像或谓其墓为耕者所壊犹存齿髪或云徐氏墓在博士墉去此犹数里而翠岩寺以鸾冈为按山恐村民锄掘故言徐墓商英以之实云稍前即翠岩也栋宇深隐气象闳壮南唐保大间有澄源禅师无殷住此山李主甚敬之既死祭以文时本朝建隆元年也韩熈载为之铭其后死心居此而云峰悦亦悟道故江西号为胜地饭罢同长老子坚步观洪崖井深不可测旧有桥跨其上今废寺引崖水以给用又汇其流激大轮为磨院去崖数十步有奉圣宫今曰紫清徐铉为记有唐肃宗像道士仅数人归宿翠岩方丈观李主赐无殷诏书皆用澄心堂纸每画日后即押字印文如丝髪近世自王元之而下留题甚多予亦题云李氏世敬桑门其赐书徧江左诸刹至于不失旧物如翠岩者鲜矣又有郡人潘淳奉议以其祖侍读所藏太宗真宗两朝御书墨本数十轴寄寺中又有程公辟与南禅师唱和皆取而观之惟所谓唐人冩经则非也
　　戊寅早乗小车循溪依岭行一二里望所谓药臼者在石涧中如石盆然次度牛栏岭茶园岭最后度汤家岭回望生米洲及至香城寺榜曰咸通香城兰若八年镇南节度使严景书东晋隆中安昙题肇居此山尝与陆修静推论见北齐髙僧传今长老如晦妙喜弟子也方丈侧婆罗树两株叶皆下垂又有罗汉菜尝以正月生饭罢杖防登山初过榧林其间一株最大者围丈五号将军树相传近千年矣程公辟诗云金赐云中若有声野僧同我上山行千年大榧婆娑在老似将军拥万兵次至旧院居址次至砚石长一丈四尺阔六七尺程公辟诗云石头如砚贮寒泉今古无烟水自闲待把万松烧作墨大书长句满西山次至灵观尊者坐禅石次至屋坛髙六尺阔七尺是为香城絶顶灵观者隋开皇初新罗沙弥也为北禅行道求价寻偿夙仇而终自寺至此五里积雪犹未消逺眺章江畧见府城山后即江东建昌县界周览移时复至寺中读顺禅师碑二苏诗刻潘词记文慈顺塔记遂还翠岩日方晡矣同坚老登愈好亭在寺后前长老了因取寒山颂中防风吹幽松静听声愈好之句而为名自作记粗可观望寺塲左右环抱而鸾冈正当水口即三徐祠堂也方丈之后有半轩【池似半月】蒋頴叔有诗又有聴松堂熈寕间潘兴嗣尝作寝堂记澄源塔在寺右大竹成林围尺五六傍有齐王庙即李王弟无为牧景达也亦署澄源勅尝舍田入寺故庙祀之法堂左阶花塼犹是南唐旧物隠起之纹皆踏平向来僧徒大集故也晚再同坚老及西堂三人过洪崖俯视深潭草木防蔽岩谷峭絶不容侧窥而水声洪洪疑其有异乃并涧十余步披草而入始见硖中石数十丈飞流而激浪数节倾射而左崖悬瀑数道相去三丈妙絶不减栖贤之三峡又其右多盘石可坐前此僧道皆不知但窥井而已若非再至几成徒行土僧善权巽中旧题诗云水发香城源度涧随曲折犇流两岸腹汹涌双石阙怒翻银汉浪冷下太古雪跳波落丹井势杀声自歇散漫归平川与世濯烦热飞梁瞰灵碧洞视竦毛髪连峰翳层隂老木森羽节洪崖古仙子炼秀捣残月丹成已蝉蜕井臼见遗烈我亦辞道山浮杯爱清絶攀松一舒啸灵风被林□尚想骑雪精重来饮芳防亦佳作也前登长老应通庐陵人过其寮饮汤
