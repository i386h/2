<!-- { "loadSidebar": true } -->
　　太史氏曰：「自岩穴之士，遯世无闷，世或多有之，不得而知也。有特立励行，乡党称善焉，而不能自见於天下者，岂少哉？故太公鼓刀，伊尹负鼎，说筑傅岩，宁戚饭牛，胶鬲鬻鱼盐，非附贤哲之君，安能表於后世哉？余与郎秋官张氏鶠九苞同举进士善，因讲其世，得其先君遗事颇异，其殆牛鼎饭筑之伦乎！作张逸士传。」澹轩先生者，松之上海人也。名鳌，字文魁。尝遇陈山人传清心养性之道。陈曰：「张子明而朗，澹然无欲，可与言道。」故号澹轩。上世曰英者从华亭，始割为上海籍，至大父益，迁邑治，愈饶裕。父伦，号乐道，倜傥有气。母出赵孝子思恭之后。澹轩自童子时，游邑庠，为诸生，诸老生咸谓曰：老成。及壮，以气自豪，刚直自遂，好面折人，人莫能堪，闻者毛竦。少年亦由是侧目腾口，澹轩故弗恤。读诗，得涵泳性情之旨，故其吟咏有风人思致。稍通诸经史自广。凡阅十举弗第，叹曰：「吾年五十余矣！尚弗知命耶？」乃弃去。或曰：「君久次廪资，会当贡，盍少须乎？」澹轩弗听，啸傲於九峰之间。□□□□□□士识其向。初年三十，执父丧，哀□□□□□□□□□。[其配唐氏亦早卒，临诀曰：「吾徒有君息]鶠未及成立，我即死，此子奈何？」因泣下。澹轩曰：「微子言，我固自誓守礼，弗再娶。」遂独居终身。伯母朱溺爱其女，既尽以家资赘婿某某，又赘婿毛家，赀至，毛倾殆尽，朱随之流离，澹轩迎养之终身。妹适顾氏，贫失所，澹轩分赀济之，济之又贫，不堪，乃并取其子女归赡之。二十余年而妹没，没即为之敛葬，葬已，恤其后，女有夫，男有妇。凡澹轩之务义强人，皆人所难。邻有凭恶者侵其地一亩许，澹轩漠弗与较，久之后自愧且悔，谢请归地。里中人马氏子，先其父轻税厚直，鬻其田三分之二於邻人王及族子兴，后所余一分，不胜其亏税之累，且不支。澹轩呼兴与分受其亏，家赖不倾，而王弗恤也。乡人有讼，或来就决，无不协服而去，又凛然不可乾以非义，[叹]曰：「张公，吾乡之太丘。」咸相诫曰：「吾曹勿使为澹轩所□。」对妻子不作狎语而教以私图。鶠初举进士，即命谢病归，积学俟时。无何，权奸擅威，废置者，四年而权奸败，乃复起用，以免於危乱，澹轩之先见也。鶠起为秋官，念念归养，且隐忍企满秩，须貤封，然而非澹轩志也。澹轩曰：「吾宁孰与角巾，逍遥物外耶！」尝讲伐檀诗而慕[徐孺]子之非力不食，曰：「弗耕曷获？弗猎曷获？不素餐兮！其诗人之志乎！」初遣鶠之京，鶠留长子挺侍养。曰：「挺可以代鶠矣。」固以是安鶠。后二年，而鶠以公事取道归省。又明年五月，澹轩卒。卒前数日，言动如平常，一旦呼挺命以后事，挺骇泣。澹轩曰：「是大数，汝勿讶。」遂命治棺衾，辟饮食一昼夜，取镜自照曰：「吾得正终，吾免矣！」遂瞑坐而卒。追赠刑部主事。有澹轩集藏於家，鶠贤，能大其传云。 
　　
　　论曰：「余尝见澹轩於进士鶠所，言貌侃侃，良称是澹轩。他多善言行，以间见於状志，故弗论著，著其大者。若澹轩者，古所谓逸民非耶？语曰：『刚毅木讷，近仁。』澹轩其近仁者乎！故曰：『南山有竹，不揉自直。镞而括之，不愈美乎！』故璞玉弗善琢则弗器，金不百炼则弗精，而况於人乎！而况为君子者乎！夫以澹轩如彼其天资，使闻孔、孟之学，养之中正，文以礼乐，其所就可量耶！然其笃彝伦、励节义，庶几知昼夜之道，可谓朝闻夕死者，虽曰未学，吾必谓之学矣。」 
　　
　　陈常州传 
　　
　　常州陈太守实者，广东琼州琼山人也，字秀卿，号虚庵。实父昭，昭父荫，荫父士聪。秀卿自为童子时，厚重不嬉戏。及十七游邑庠，已自老成，能属文，有思致。举壬戌进士，告病家居。会逆瑾作威捏例，凡京官病久在家者削籍，而秀卿乃始病，病而居父忧，忧服阕而未行，例以落职，莫为分辨也。瑾诛例革，秀卿复除南京江西道监察御史，劾中官赵兰采珠合浦之不法状，罢之丁母忧免去。起复，改北广西道御史如初。按徽宁诸郡，坦坦平易，盖不为苛刻以取能声者。及权宦夺芜湖苇洲，即论奏还民，民戴之如父母，为立生祠。呜呼！刚亦不吐，柔亦不茹，岂秀卿其近是乎！夫以御史例，秀卿所存，当储为卿寺人物，以阶於公辅也，乃又不为方面，止迁常州府知府，不知造命者何意也！嘉靖中癸未，莅常，即壹孚以恩，[弗]以树威。宁[伸情以]绌法，毋宁用法以绌情。令赋民以时，毋严乃征，而苛於入，故不严而民乐趋之。徐临江曰：「吾乡落数年得赖以无扰云。」甲申大饥，饿莩相(籍)[藉]，白其大官，发公帑赈之。不给，即出府库堂食钱数千缗，籴谷赈之。又不给，或劝之借於富民，不可，曰：「贫富皆吾赤子[也]。譬之一家，可损上益下，不可损彼以益此，仁者不为也。」或曰：「秀卿惠人也，民实怀之，吏或欺焉！」或曰：「秀卿故长者也，不疑人欺，或告之某吏欺，某吏欺，秀卿犹待之如平常，不色怒也。」呜呼！虽以见谓如此，然近年往往多以惨刻苛察得能声，致大官者。秀卿独不趋时好以希世，岂其天性然邪！乙酉岁，从科道官移檄往同按浙江倭人事。秀卿议曰：「倭人两下假名入贡仇杀，因斗杀平民。都指挥御之与害。朝议以兵备守备不设，过矣！且外国有入贡例，两下仇杀以及御者，事起仓卒，兵备安得而预防之；若军卫不救主将之死，自有常刑狱谳。」果如秀卿议。秀卿欲兴道学以风化一方，建道南书院以祠杨龟山、邹道卿以下若乾人，盖以一时师友讲学於兹土也。工方就绪，秀卿暴疾而卒矣。年止五十有一。恽宪副功甫云：「秀卿卒之日，囊资不能敛，讣至，远近士夫，下及吏民，无不泣下者。」按治御史朱公士光署其申文曰：「古人之心，淡然寡欲而凝然不动。循吏之政，月计不足而岁计有余。」又曰：「民戴其岂弟，士称其清和。」海南兵备副使胡诲之语邵二泉宗伯曰：「秀卿居家孝友，育从弟之二遗孤犹子也，有田数顷，给赏祭食饮之外，余以分诸宗族。」土官某者犯法也，以千金求秀卿言，逸其死，秀卿峻拒之。以是揆之，前称囊资不能敛，可考信也已。徐临江谓秀卿尝语所知曰：「学莫先於辨义利，其要莫切於养心。养既定，则於事到处便能洒然无疑。」周纪善道通曰：「秀卿坐堂时少，而静居时多，可征其专於内养矣。」所著有虚庵集若乾卷，二子忭、悟，忭庠生。 
　　
　　太史曰：「是岁五岭之西南当陨二德星，而不见报者何也？其一高州李黄门学曾，其一陈常州实秀卿。皆有淑质，先后物故，而秀卿尤好学。昔者孔子独悼颜回之好学而以短命死，秀卿亦不得寿，悲夫。余与秀卿一讲小禺洞，迄今再见於白下，怪秀卿精神靡然矣。昔方叔贤谓秀卿盖好象山者，象山殊非禅，则微是内耳。毛黄门式之亦好学，云：『静坐中得之秀卿矣。』呜呼！秀卿而无死，正学其有成乎！呜呼！安得作秀卿者而与之论圣人内外合一之旨哉！秀卿死后，不远数百里而奔告於余者恽公也。恽公经纪其丧，而虑其懿行之弗彰，拳拳表异之，盖不以存殁易其心者，足称於古义也已。余故并论著之。」 
　　
　　紫坡子传 
　　
　　紫坡子者，潮之揭阳人也。名一初，字朝朔，世居於蓝桥之里，魁辛酉乡试，举乙丑进士，授云南道监察御史，告病归，卒於杭，年三十有八。甘泉子曰：余与龚南村旧游江门，为余道朝朔之为人。余故与朝朔同举进士，视之信然。朝朔盖口若不能道其词，其志谨确，必有所不为。虽自谓贲育，莫能夺之矣。诗云：「永言配命，自求多福。」书曰：「作善，天降之百祥；作不善，天降之百殃。」信邪？否邪朝朔不汲汲於富贵，廉介名节自励，笃行孝友，得祖祢欢心。居丧，水浆不入。昆弟无私蓄，却请托千金而麾之。所谓作善非邪？及恬於进取，卜筑读书於紫陌山之麓六年，闭门却扫，足迹不至公室。及为御史矣，人皆扬扬，而独首事。阳明先生以为自得师，弃其旧学而学之，彼诚所谓自求多福者邪！而甫登第，乃以病归，归而遭丧，丧免遇瑾变法，去职。瑾诛而起，起为御史，为御史未几，又以病去，而客死夭扎。汤粥不给，囊无敛资，於有司殡。所[志]不就，抱经济而弗施，赍志以逝，所谓百祥之降，果可[信]邪？而世之言犯口过，行罹尤祸，悖戾逆天，无所忌惮，而享高爵大禄，寿考无恙，子孙世济不绝而免天殃者，又何也？岂所谓「罔之生幸免」者邪？语有之：「天久乃定。」天定者亦能胜人，其不然者，或天之未定耳。或曰：「朝朔归柩甫及岸，而他舟覆於飓，略无存者，非平生积善之报乎！」或曰：「其长子大昆游於庠，其仲大仑举於乡，未艾也，庶其见天之将定也已。」大仑从甘泉子游，亦有志於学。 
　　
　　太史公曰：「余观紫坡子之为人，殆孔子所谓忠信者与！其可与为善也，必矣。使紫坡子而无死，至六十、七十，其讲求大道，所造诣又可量也？夫以孔子之圣，犹假我数年，五十以学易，可以无大过矣，况其它乎！紫坡子病革，且力学，曰：『朝闻道，夕死可矣！』其志悲夫！」 
　　
　　南庄先生传 
　　
