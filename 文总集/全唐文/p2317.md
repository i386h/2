<!-- { "loadSidebar": true } -->
    客谓陆平原曰：“吾闻天降地腾，夫妇之情见矣；星分岳列，兄弟之义存焉。是以圣人之立教也，上稽元极，下顺人情。故使<片半>合为同穴之亲，昆季有异居之道。斯则人伦之大典，岂作者之谬陈哉？而子大夫，名为习礼，伯仲无门庭之别，室家匪琴瑟之间，虽激扬风俗，独为君子，违道任心，将使先人事也。事不师古，蒙窃惑焉。岂有说乎？愿闻其旨。”
    平原曰：“何居？斯言之玷，可谓末学肤受，曾莫是师。即如君子之谈，必且轻於身而累於俗矣！独不闻夫六龙方驾，斯有御天之功；驷马班如，用效行地之力。是故大鹏之始，宛转北溟；邓林之初，婆娑下土。至於羽翮相资，遂能负苍天而游，罩青□而立，此则相须之道宏也。至如梁山万仞，上干星辰；楚殿三休，俯临风雨。及土石异势，榱栋分离，遂与沙麓俱崩，坳堂共泯，此则相须之道乖也。是知同德者易为功，离心者难为力，在物犹尔，而况人乎？然不善莫大於不睦，溺於情者薄於义，寡於私者丰於道。故牝鸡晨鸣，三贤孥戮；关雎乐得，十乱同心。固名贤之所闻，岂乌有之谈也？且夫兄弟者，同天共地，均气连形，方手足而犹轻，拟山岳而更重。灵蛇可断，兄弟之道无分；载飞，急难之情斯切。先王知兄弟之为重也，故歌之於韶夏之舞，诵之於风雅之篇，敦骨肉而正人伦，风鬼神而动天地，大矣哉！请为左右梗其说。
    夫兄弟之情也，受之於天性，生之於自然。不假物以成亲，不因言而结爱，阋墙不妨於御侮，逾里犹惜於伐树，驭朽则须洛而歌，弯弓则涕泣而道。斯乃情存於不舍，义形於恻隐。岂如悠悠良辰，从容永叹而已！是以四鸟禽也。不能鸣离别之声；三荆木也，不能忍分张之痛。矧在人流，有面目，折枝分骨，如何勿伤？至於夫妻之为义矣，非有血属之亲，譬犹风虎云龙，腾啸相感。至如{髟}彼两髦，结欢二族，始有共牢之礼终为同穴之亲，斯亦未为轻也。然而德在听从，主唯藻，不可以寄百里之命，不可以托六尺之孤。况有弃姓无常，拂衣再醮，至如买臣之室，主父之妻，固未可以言也。自非道赞移天，德均维鹊，孰能长螽斯之羽翼，茂葛ぱ之本根者乎？是以通人君子，动无失德。全同生之重，则恭顺有章；戒惟家之索，而椒兰无替。夫妻和於鼎饪，兄弟穆於清风，绿衣无燕燕之悲，角弓匪もも之叹。其或分星宅土，开国承家，则能藩屏维城，左右王室。力足拔山，不敢问九鼎之重；才能动俗，不敢窥司马之门。遂使封豕长蛇，望国门而敛迹；井蛙幕燕，睹磐石而飞鸣。故能本支百代，洪基峻极；配合二仪，平章百姓。其在白屋黄冠，荜门圭窦，三迳五亩，有足相容。至有同衾共席，推梨让枣，乐以箪瓢，荣同华萼。死生契阔，白刃交前，弟瘦兄肥，无胥远矣！尔其友于怡怡，扬名以显，高视风俗，长揖缙绅，斯又足为乐也。而无赖之徒，不思其友，或溺於私爱，弃彼天伦。生在膏腴，乘藉地势，锡分竹，奄有山河。不能辅车相依，股肱同患，乃欲摇动我家室，拔塞我本源。既而青蝇飞於干旌，无极游於二垒，集矢长勺，抚剑共池。是以五争四裂，非关蛇斗之妖；九合一匡，犹见蛊流之祸。鬼神不胜其酷，生民不胜其弊，吁可畏也！何其谬哉？
    又有里之人，绳枢之子，栖息不过於蓬荜，咀嚼不越於糟糠，无财可不忿争。乃复尺布斗粟，不能相容；睚眦虿介，侧目切齿。遂使蕞尔箕帚，蠢尔孩童，萋菲其章。成是贝锦，於是乎分裂蜗角，称竞鸿毛，骨肉为行路之人，兄弟无陟冈之望。痛矣悲矣！何必情矣！宫之奇唇亡之叹，深可抚心；王叔治断臂之言，足为流涕。其知也如此，其缪也如彼，远乎得失，岂可同年而语哉？
    是知祸福无门，唯人所召，静言成败，则可得而论。何则？存亡之道，若行迈之有途，得之者安於庙堂，失之者颠沛斯及。至如三叔狼顾，七国鸡连，貔虎搏噬，江山表里。当其时也，沧波可汲而断，泰山可蹋而覆。朱旗尚卷，苍兕未驰，不待高垒之谋，勿俟衔枚之阵，固以冰泮瓦解，鱼溃鸟惊，身膏草莽，名彰史策，经过者为之回车，言谈者为之洗耳。斯岂时不利而兵不劲者哉？固以天地所不容，人神所同恶者也！斯乃在和不在众，在德不在强，商周之不敌，亦所闻也。假使驱长狄，驾遗风，宋万附舆，庆忌参乘，弓饮石，长剑拄颐，冠鸡佩犭，拖象拉兕。然而使之超九折，跨三危，浮吕梁，赴沧海，五尺童子，心知必亡。何则？道之非也！苟令心腹无瑕，昆季辑穆，虽使要离策杖，不占缓步，周流九逵，容可危乎？近者刘荆州之意气，袁渤海之纵横，当其吐纳荆扬，鞭笞河朔，猛将厉於雕鹗，谋臣盛於□雨，从容啸咤，有席卷八荒之心，固以震忄人灵，熏灼宇宙者。既而良图未就，壮志先秋，疮实生，萧墙糜溃。天道与人心共往，生人与草木俱萎。虽睦於曹公，尚无旰食之暇，安得马上而舞哉？斯有惑之甚也！岂如稷、契朝，同心同德，鲁、卫为政，虽休勿休。得使康哉良哉之歌，洋洋盈耳；卜代卜年之祚，悠悠无极。是知管、蔡之玉食，不如夷、齐之饿死；君颓之万（阙）不如延陵之退耕。《诗》不云乎：“此令兄弟，绰绰有裕。不令兄弟，交相为。”善哉言也！吾无间然。
    今吾子以同穴者重之於天伦，异居者成之於行路，是见诗人之糟粕，未睹宫墙之室家，固未可与适道也。若以骨肉远而为疏，即手足无腹心之用；<片半>合近而为重，即衣衾为血属之亲。若衣衾附体而可离，手足远身而可绝，斯则室家之不侔於兄弟，固亦明矣！况作者之意，有异是乎？夫异家者所以避私，同穴者示以不返。故《传》曰：‘昆季一体。’又兄弟之道无分，然而有分者何？谓异居同财者。若委支体於行路，阻天伦於胡越，固非其所谓愿闻也。且余与士龙，少遭悯凶，攀风树而兴叹，怀仁义以罔极。零丁龆龀，霜露摧心，契阔九夷，更相为命。常恐黄耳萧条，白驹超忽，洞庭木叶零，岩花落无时。虽复饮啄相依，光华未著，天地，每深惭德。友于兄弟，何日忘之？将谓吾子有以成教，而反问我比以流俗。足以搅其心虑，非所望於吾贤也！”
    於是客赧然而起曰：“仆固小人，无闻至道，虽生尧、舜之代，未登孔子之堂。苟有胸而无心，遂逐情而忘性，言排名义之外，身陷泥涂之下。今子大夫幸而见睹，博我以友弟，宏我以礼经。洋洋乎理出天人之表，恢恢焉道周仁义之乡。而今而後，谨闻命矣！是知安社稷，御邦家，调阴阳，化风俗，播清猷於缃素，垂令范於黎，横之於天地而自安，处之於生死而无虑者，其惟兄弟乎？”
    ☆常惟坚
    ○立春出土牛赋（以“平秩东作，敬授人时”为韵）
    月周於纪，水次於行，其候凛冽，其气清英。倏岁阴之将尽，复阳春之载萌，知北陆之寒光尚敛，喜东郊之暖气先迎。是以候雁思朔，潜鳞或惊，裂金犬以取诸助气，策土牛以示乃发生，在弦望而宜早，当晦朔而得平。我皇於焉以设教，贤相由是以持衡，请循其本也。太史告时，有司选吉，冬官蒇事，牛人乃出，将协地纪，克符天秩。约岁时之俭泰，示农耕之迟疾，惟谷是登，惟人是恤。察前後之准，祈仓廪之实，故知丑以牛为用，牛以土为质，合阴阳之妙旨，齐冬夏之秘术。岂比夫作享昊天，为牲茧栗而已哉？
    於是时既斯得，令无不通，候农祥而取正，引丁壮而就功。我疆我理，自西自东，以兹政行而化洽，宜其人和而年丰。徒观乎彼蛰将启，斯牛是作，正我耒耜，务我耕凿。首巍巍以山耸，角戢戢而林错，制以洪縻，饰以丹ぬ。出北陆以送寒，伫西成而取获，野人知五亩可树，游子怀二顷负郭。国之有令，罔敢不敬，一人布和，万邦咸庆，恩深草木，泽浸翔泳。考来今之规矩，立振古之龟镜，自得上行下效，纷纷辉映。然後鼎取新，革去旧，惟利是持，惟时是授，自可家给而人足，无乃兵强而国富。曾孙之稼克稔，唐叔之禾乃秀，不忤於物，有利於人。稽乎天文，上列於乾象；究诸地志，下协於坤珍。不独山川其舍，曷云九十其享？夫如是，物各遂其性，农不夺其时。仰崇邱之翼翼，登春台而熙熙。相陈力而久矣！愿负重而来斯。永怀种德，冀念兹而在兹。
    ☆唐荣
    ○纸鸢赋
    代有游童，乐事末工，饰素纸以成鸟，象飞鸢之戾空。翻兮度，将振沙之鹭；杳兮空，先渐陆之鸿。抑之则有限，纵之则无穷，动息乎丝纶之际，行藏乎掌握之中。其翰非逸，其羽乃疾，弄轻影，昂素质，侔瑞鹊之临河，学灵乌之就日。诡状万殊，奇姿非一，冲激吹而频惊，入增尘而乍失。及夫晚际萧寥，近日迢遥，出虚景，逼长宵。艳艳裔裔，亭亭迢迢，如片雪之初下，似残云之欲消。何裕如之嚣嚣，纷携兹而玩玩。其上同绮翼之迁乔，其下若驯雏之就唤。虞罗获免，弦缴莫惮，野鹄来迁而伴飞，都人相视而指看。数乎升腾得势，真假相乱。殊不惭鹦鹉之被笼，苍鹰之受绊，六尚退於宋都，大鹏犹沈於海畔。彼无识而无知，亦曷足以见嗤？但仰牵运，不能自为，无仙鹤九皋之响，乏晨鸡五德之奇。零落倏忽，悠扬暂时，偕鸾之侣，入凤凰之池。向若劳力，高风莫吹。安有望於寥廓？必不出於藩篱。且纸之所尚，事有攸往，供笔阵之乐，起词华之赏。故莫载於凤文，而反图於鸱像。因人而进，争路而长。固不济於时须，欲屏之兮何爽。
    ☆唐南华
    ○对修河堤不溉田判
    〈乙主河堤，郡守诘其不以溉田。词云：“亦有以据。”〉
    长河千里，圣主一清。汉帝宣防，犹负薪於瓠子；王尊东郡，尚坚立以安人。所以河公不仁，时闻泛滥；主司有事，每见堤防。盖略於石门，亦摧杀其水怒。傅以客土，将全其邑居；聚之淇竹，实拯以昏垫。常流不弛於正道，泗野宁浮於桑。谅巡植之为功，奚褰帷而见诘？必人同郑白，食我京师，或且溉而有馀，何屯膏而不作？均夫邺令招不智於漳河；异彼武安，顿遗利於俞阝邑。良能沃野，义在随时。请据河渠之书，无违沟洫之志。
    ☆姜庭琬
    ○对祭侯判
    〈得甲祭侯，辞曰：“强饮食。”御史纠非息宴之礼，不伏。〉
