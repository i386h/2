<!-- { "loadSidebar": true } -->
　　昔帝颛顼之苗裔曰皋陶在唐虞为士师以功徳锡土姓其国于六者周衰楚人灭之后罔有闻其以世功赐族者以官命氏曰理暨于利征逃难殷墟爰始更为李氏古谓理官曰大李之官黄帝理法曰李法故因而称焉而后之人讹云食李而改自皋陶显于尧舜之世禹让徳焉其学以天为主矣后千有余岁而耼在周为柱下史以知礼为孔子师厌衰世之多事也则欲返朴还淳以回造化汉兴而李氏着姓于陇西后之数百岁而唐神尧有天下追论系世则遥祖皋陶时以国姓赐其勲臣而族类多混矣李姓蕃衍于四方代有显者世逺莫详我所自出故今不敢纪诸逺纪其近而可知者曰宋编修府君陇西之裔也从高宗渡江而南寓呉为始迁祖构望乡楼于葑门人称砖桥李氏所遗象笏手泽尚存而谱帙阙有间矣故老相传又云编修府君之子仕宋为金紫光禄大夫实惟庄渠始祖之大父考之葑门而无征也校故传疑焉而録其可传信者于谱最曰庄渠一世祖茂实其子谭始以诗礼传家七世孙方草创谱牒文献始有征孝子则恕信昆弟节妇则始祖妣顾氏开先厥后廸之妻戈氏淮之妻锺氏麒之妻周氏自祖宗积德且也二百年而始发于校噫其曷敢忘本哉 

　　统宗图 

　　第一世　二世昭　三世穆　四世昭 
　　五世穆　六世昭　七世穆　八世昭 
　　九世穆　十世昭　十一世穆　十二世昭 
　　十三世穆 
　　已上见家乗 

　　世谱 

　　一世 

　　庄渠始迁祖讳茂实字实之考论其世宋遗民之子也而生于元自葑门砖桥出赘娄门东庄渠城顾千十八提领家为壻子孙之兴自兹始其乡曰习义其里曰孝廉长洲县之二十一都也始祖以耕读为业悃愊无华壮岁不禄妣顾氏辛勤抚其孤年踰七十白首贞心故我李世有节妇塟阳城湖阴终圩之上子孙以昭穆咸祔厥后水啮而沦于湖呜呼伤哉今有事望墓以祭适子谭庶子训 

　　二世 

　　征君讳谭字吉甫乡人称为坦然处士生元盛时元征之不起后老矣及见元之亡而际我太祖之兴宋遗民之孙故不仕元也征君幼失父怙恃母以生及长事母孝愉愉如也友其弟怡怡如也母乐其养叹曰我不幸丧夫幸而得是子不觉我为未亡人也征君亦自伤曰吾髫龀丧父百尔劬劳上荷母慈噫观先妣之抚幼孤与征君之事母吾族安得不昌乎征君颖悟而笃志嗜学为时闻人古貌古心乡人多化其徳与学士虞文靖公集游尝为铭砚期我胤嗣之昌诗礼传家自征君始年八十二以寿终娶唯亭张氏自后张与李世为婚姻自庄渠始祖再传而有孙七人其后日以繁衍析为七房吉甫府君之适子孟庄是为长房庶子五仲芳二房季和四房皆生于元叔常五房恕六房信七房皆生国初洪武弟训一子廷玉为三房今惟六房一支迁昆山信义者最显恕字彦行信字彦立乡人所称二孝子也彦行自幼厚重若老成人平生无疾言遽色孝友天至母袁氏嗽病笃百方治终不愈勺水不入口彦行迫黙祷于天请以身代刲其股肉救母彦立亦刲肱肉从外来兄弟不约而合乃煮糜粥劝母尝之母病即愈乡人以其孝诚动天也为作二孝子传吴文定公寛题曰母病无医实可哀弟兄何自笑颜开传文不作伤生诮四体元从父母来 
　　叔常三子其幼弃为道士又弃其一孙为僧二子单传皆无后五房之祀遂絶岂非吾族永鉴哉呜呼佛老殄灭世教其徒坐而蠧食吾民王法所当首禁故吾族有弃其子孙为僧道而自絶祖宗之类者皆削不书盖深以罪其父母 

　　三世 

　　寓耕翁讳孟庄好读书通五经大义抱材不乐仕元孝敬行于家信义箸于乡人称长者生元元贞二十四年卒洪武八年娶悬珠张氏适子允庶子安谦慎国初诸房皆占民籍惟二房四房后以事谪云南曲靖卫军畏死各遣其义儿着伍子孙居庄渠者世苦清勾往若弃市至则雇募人替当以生还为幸乡人解送者亦多破家呜呼兵弗寓于农又弗土著故世为民害初元人无政强食弱肉太祖纠之以严而恶大姓长洲重故家陆伯祥者暴发而富有司则举为粮长虐其乡人然终不敢与故家均礼乡人被害者辄呼二官四官救我以故不得肆恶而恨过之他日坐事则诬李二李四不应罪而连坐充军也孟庄庶子安赘郑氏谦赘陈氏者亦各縁妻族坐事籍没充军法网亦已密矣安谦俱无子丁尽户絶也 

　　四世 

　　田乐翁讳允字士中魁岸俊爽见义勇为永乐中有司举为粮长廉洁自慎重升合不多取于民众称巨族长者生元之至正卒于国朝宣徳三年享年七十有五娶王氏适子道纯庶子胜睿女适齐门颜孝子季栗 
　　从弟梅轩翁讳琳字以诚迁昆山信义有司后亦举为粮长积三十余年催科未尝施鞭朴専以诚长者处民区民懐其徳终不忍负之既没如失慈母至今犹称为佛子家也梅轩翁幼鞠于从母夫魏士珣因从其姓校不逮曾大父而窃闻里中父老相传曰老官寛厚有徳人也貌如其心闻人有过口终不忍言惟闻人善则喜而谈之不置终身不忍骂詈人虽甚触忤之终不恚怒但徐呼小郎则人皆尤之曰汝奈何犯长者至此盖其厚徳有以感人也子镛仕为玉山县儒学训导 
　　司训公字闻逺卓荦有大志魁杰人也有司强补邑弟子员治尚书数举进士不第成化十六年贡于朝廷试授以学职自国初以来先世多长者朴茂惇龎可胜重任然皆隠居不肯干仕进故吾族出仕自司训公始而位又不尽其才也司训弟讳锺人称朴隠翁朴隠翁字符律校尝逮事大父母窃见大父朴茂而长身言必谨悫行必周详喜怒不轻见于色子孙有过弗诮让也则召而敦劝谕之使愧而改下至臧获亦不忍轻挞一人性勤俭昧爽先家众兴综画诸务夜则候人定时徧视门户扄钥乃寝平生无他玩好暇辄观书有得或忘寝食忙后常黙坐休养精神迪知衣食之艰难恳恳语子孙以耕织劳苦疏衣粝食淡然安之少见纷华意辄不乐也大母王氏勤俭之徳与大父同壮岁即却环珥粉黛弗御大布之服虽敝犹整洁若出于新大父在畎亩未尝忘君尝谓大明律者我太祖画一之法也当与天下共守之新例出于羣臣一时有所奏请因而施行耳今充军者日报也而曾不足以禁顽而徒为贪酷吏舞文作威福因太息曰廷臣岂无张释之戴胄者邪则又诵其言曰谁与以此闻于上者吾苏以田赋之太重也与水利之弗兴也而民之死徙者众大父常伤之则究心水利之学曰吴地边髙中下形如盘盂禹贡三江既入震泽厎定今淞江全受震泽下流而中多阻如肠胃病噎然则并而入娄江过刘家港入海西迤北地弥卑下则汇为阳城昆承诸湖旧有白茅塘受之以泄于江而今塞矣此吾苏第一患也海口潮汐涨落易壅泥沙钱氏有土时设卒撩浅其法可迄今守也而废也久矣数使人言于当道冀以上闻意惓惓未尝不在民也大母凝重有威目未尝左右顾大父偶失爱于伯祖大母闻之则治具延兄公呼二儿使侍食焉伯祖固俊爽士叹曰吾闻兄弟之好以妇人败未闻以妇人全也吾弟妇其贤矣哉大父一日嗛内侄之子曰卑幼也乃数犯我大母曰汝母族惟一息耳奈何不能寛容大父矍然称善其内助皆此类也 

　　五世 

　　讳道纯字伯纯继母邹以财私其子睿伯纯让而弗争事之加谨以难得者兄弟易求者田地也生国初洪武卒于正统十一年妻郑氏以贤孝称适子璇庶子玑 
　　初酷吏张同知徽以死胁伯纯父士中承他籍军役曰汝欲为鬼乎为军乎士中理直不挠曰吾宁死不忍无辜以祸子孙遂死于狱复逮伯纯掠治强诬伏窜军籍中同负寃者千数百人厯患难二十余年尝哭谓子孙曰吾昔顺继母心遗汝至薄矣今反以祸遗汝辈哉何时得见天日既而况知府锺下车公廉吏也相率赴愬蒙奏清军役各终厥身子孙复占民籍众皆鼓舞今有雪寃册存于官伯纯先业富厚世以积善闻于乡闾不幸父子遭军祸破家子孙遂贫不复振幸而遇况侯实惟再造之恩其亦为善之报也哉况侯又尝奏豁吾苏粮额数十万石郡人世蒙其恩 

　　六世 

　　东园翁讳璇字宗泽徙居周泾因族塟于是距庄渠旧业十里而近生洪武二十三年卒天顺六年三月十六日享年六十有二妻张氏适子方庶子遵吾族自始祖妣顾氏以贞节传芳至六世而得节妇二人焉皆宗泽之族昆弟妻也 
　　迪廷启妻戈氏其生以永乐十二年上距始祖妣之殁盖未百年也廷启蚤世戈年方艾哭谓舅姑曰今吾不忍吾夫也迟十年儿成童矣使送爷丧舅姑弗忍违其志孀居三十余年人皆多其志操 
　　淮清叔妻锺氏其生以景泰二年去戈氏近矣锺父母无子爱而怜之赘清叔为壻不幸蚤丧锺年二十有八父母俱亡舅宦逺方继而亦卒内外茕茕无依族人利其改嫁也则侵夺其产锺氏澹然弗与争昼夜纺绩自给养其二孤勤苦万端屹弗改节弘治十四年卒享年五十有一矣乡人髙其贞洁相率状其行于有司奏请旌表其门闾以既殁而寝校自幼则见吾从伯母面尝有忧容目汪汪如泪流也慎黙寡言与人言煦煦如恐伤之至其节操毅然人亦莫能夺也 
　　廷启弟达廷善赘徐氏事徐夫妇甚谨亦既有分业矣兄卒则籍其产还徐之庶子而归以养其父母抚其兄之孤自奉啬甚或腐或鱼未尝重食而奉亲则甚丰乡人多其孝友徐氏有贤行孝事舅姑如事父母家贫遇凶岁自度力不能活人也则命冢妇曰计煑饭用米若干而多煑为粥邻人饥者来则食之曰吾日三粥足以无饥矣而余力可兼济人不愈于食饭而独饱乎 
　　子庠宗周内外斩斩所居矮屋三间而五女长矣客至寂不闻妇人声妻郑氏孝事后姑恩爱若母子娣妇性多恚柔以下之情若姊妹终身无间言盖化其徳也夫丧茕茕独与幼子参居纺绩以养曰虀羮菜饭无厌时汝大母常语也小子识之 
　　先君讳奎字孟文以校贵勑封承徳郎南京刑部主事而吾母张氏封安人先君生天顺六年二月三日而大父梦文昌之星降精于家先君天性至孝年未弱冠闻大父之在官而雨沾服体尽湿也则亟往代之而为塘长而为粮长大父得以佚老终身水利佥事伍姓者贪酷吏也每行县则塘长骈首受杖有死者惟陆祥以重贿免而吾父死而复苏他日又行县大母哭语人曰长男昔代爷死里得活今该少男代之虽然吾终不忍也先君闻之慰大母曰儿自往耳弟弱讵堪大杖邪是时几再丧生校儿时尚忆大父母欲观杖疮先君终不肯而私与四叔祖观之则相持泣也臀若虎餂盖将护三月纔愈伍动大众开京口河先君与其役大父在家病危殆先君心忽悸动夜寝不安而家人至绐曰老官有病今瘳矣先君哭曰是欲欵我勿回耳遂冒禁而逃昼伏夜行闻林木有声则惊以为虎也蒲伏不敢动良久乃行先君抵家而大父适以是日愈复往终役故勑词褒先君云孝感有征义声无忝盖指兹事也先君未营宫室先建祠堂其制前为同堂而分其后以为四室祠位各奠于室由祢而上皆得南面而有常尊祭位同享于堂自曾祖而下皆统于尊而暂屈岁时奉祀惟谨祝文则用御制教民者卒嘉靖二年五月十日享年六十有二呜呼痛哉塟长洲阳山之中麓 

　　七世 

