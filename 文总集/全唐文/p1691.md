<!-- { "loadSidebar": true } -->
    右，臣数日来窃闻外议云：“田肇缘田群抵法，不食而终。”义动人伦，无不伤叹。伏见後汉时，河间尹入、颍川人史玉，皆坐杀人当死，尹次兄初、史玉母浑，皆诣官曹求代其命，因缢而物故，汉帝哀之，并赦其死。既有故事，敢不密陈。臣若於中书公论，必外为人传说。臣对诸宰臣不敢议及此事，今手状陈奏，实愿发自天慈，必冀中外人心，无不感说。臣与田肇兄弟，唯识其面，未尝交言，班行具知，非敢谬妄。况臣年近六十，位忝上公，唯愿竭肺肝，上裨圣德，岂敢稍涉情故，罔惑圣聪。此伏愿留中不出状。
    ○论刘稹状
    右，臣适见度支报状，王宰已似纳其情款，发使之时，不以先闻，便受表章，欲自擅招抚之功。昔韩信破田荣，李靖擒颉利，皆是纳降之後，潜兵掩袭。只可令王宰失信，岂可损朝廷武威，建立奇功，实在今日，必不可以太原小扰，失此事机。缘内养寻常充使，恐节将未便承禀，优望降供奏官，今日便赴行营。自首进军，掩其无备，兼许三军倘立殊勋，必比诸军倍加赏赐。如刘稹已出潞府，须令全家面缚，兼郭谊、刘公直、张谷、陈扬庭、车仲京等，面缚即受领。如刘稹自来，却令送回，辄不敢受。兼要降供奏官至晋绛行营，密谕石雄：若王宰已纳刘稹，即石雄无功可纪；累经大阵，自当矢石，垂成之际，须自取奇功，便看齐入，勿失此便。
    ○太原状
    右，太原只自贫虚，犒赏不足，从前人心忠顺，况一千五百人，岂足为事，必不可姑息宽纵。况兵事未罢，深虑所在动心，望赐李石诏，且令身赴行营，於侧近征兵讨乱。兼遣义忠却赴太原，许罪其首恶，其馀一切不问。若兵力可及，便须剪戮。顷年张延赏在西川，因张フ作乱，走至汉州，却得入成都。今令李石且依有兵处却入，则不损朝廷威命，兼不妨榆社有兵。望降使处分。
    以前件，臣缘假日，兵机切速，不暇与李绅等参议。谨密状奏闻，如蒙允许，便望今日。
    ○论镇州奏事官高迪陈意见二事状（请官军回避偷兵处不战）
    右高迪称，贼中更无他计，只是潜抽兵并向一处排阵，引官军索战。官军即须探知，若攻城寨来，即要与战，如不来，并不要将兵逼逐。缘偷乐并来，停住三日不得，即须却归本处，但三四数度不与战，即贼知官军觉其情计，自然丧气。如此不得便宜後，必军人别有变故。每度出军排阵，官军便逼逐与斗，皆是落贼奸计。一度小得便宜，後知官军三个月疮痍未复，即撤兵又向别处。切要王宰、石雄、义忠常密遣细作探知，侦知诸处抽兵来，即不要战，知抽兵却兵虚处，即入兵攻讨。但常如此支敌，万万不落便宜。
    ○第二状
    右，高迪称，镇州、魏博兵马至多，并未分得贼势。缘不离旧处下营，一两个月一度将兵深入，烧掠村闾，驱讨牛马，与乞火相类。贼中并固守城邑，外有村闾牛马，贼亦不惜。今须令镇州兵马移军下寨，扼其要害，每移三二十里即得，魏博即须令早过漳河。若且如今日下营处，贼中都未忙忽，灼然分贼势未得。又云，河北节度使，朝廷若会其情，甚易驱使。每赐诏，切要好言语优奖，彼此不要令知。与元逵诏，即须云一切委任元逵；与宏敬诏，即云一切委任宏敬。但稍示亲信，必自尽心。
    以前谨具如前。高迪虽是河北军将，臣每度与言，颇似忠信。尽望付翰林，约此意赐元逵、宏敬、王宰、石雄、义忠诏，所冀速平残寇。谨录奏闻。
    ●卷七百三
    ☆李德裕（八）
    ○任畹李丕与臣状共三道
    右，臣缘小寇未殄，前月末与河中留後任畹委曲，令转问李丕，有何方略，一一条疏报。今得任畹书，并封送李丕状两道，并谨封进。其李丕状一道，论请依前取黄泽岭路，断贼要害。臣近访知魏城路，又狗脊岭东西，经五月十四日阵破，贼掘坑堑至深，必恐进兵不得。古人云：“战不胜，则易地而处。”伏望密诏义忠、朝清，潜移兵取黄泽路，掩其不备。得否令子细筹度，如可去，便候进止。事贵神速，须务至密，机计倘漏，还备堤防。其一状请令诸军各赍十日干粮，深入过险。此亦是用奇之计，伏望约此意赐石雄、王逢诏，令如此排比。石雄就河府，王逢就绛州，各晒干粮，缘日色犹烈，数日可致。兼各赐度支侧近军粮米一二千石，尤冀集事。臣缘寇孽未剪，每得四远文状，皆愿一一上闻，频渎宸严，不任惶惕。伏望留中不出。
    ○续得高文端贼中事宜四状
    高文端称，直下打泽州城，恐损官军兵马。缘贼兵原有一万五千人，常出一半已上，於四面山谷埋伏，待官军打城困乏，即四面齐来救援，恐落贼奸计。其陈许军请过乾河，北逼泽州，更下一寨，城寨连接，更筑鹿项夹城，但从一面起手，围绕泽州，每日常须大兵排阵，四面抵敌贼救兵。贼心危急，恐被围合，必有大战。待贼军退败，乘势便收泽州。如此则不损官军，免落奸计。伏望依此诏示王宰。
    请令王逢进军取贼固镇两寨。但两岭上排阵，直抵贼固镇寨，当川亦须著兵，亦抵贼寨。缘固镇两寨，四面悬崖，官军便打，必恐损人难收。其贼寨更无井水，尽吃泉水，在寨东南涧内，约一里已来。但逼贼寨三两日，绝其取水路，贼军无水可吃，即须拔寨退走，官军便可进固镇。东十五里是青龙寨，在岭北侧上，四面并是悬崖，取水亦在寨外。还依固镇寨，绝其取水路即是。青龙寨东去沁州十五里，城寨至牢固，贼兵约一千五百人，内五百人土军团练，全安庆自领。伏望依此诏示王逢。
    长桥贼都头王钊约将一万兵，今在州城内。缘刘稹处置却失天井关都头薛茂卿一门，又处置却邢两州救援兵马使谈朝清兄弟三人，王钊自此疑惧。刘稹差亲器仗官贾少遇追王钊入潞州，并不伏追。官健一时叫阚，王钊已持两端，必不肯为刘稹用命。本是潞州子弟，见有兄弟数人在军，材能最出於众，若招降，至多必恐顾惜家口，又官健投降後为诸军所杀，亦恐非愿。惟密将意与王钊，令将一万人却入潞州，处置得刘稹，别与一道节度使，兼与检校高官，更别赐钱物。高文端云，官健受苦日久，朝夕难过，家属尽在潞州，若遣回军，必皆情愿。臣恐宏敬不知王钊不伏刘稹追呼，伏望专降中使，密赐诏示，令依此速致意与王钊，取其回意闻奏。河朔多冀邑人，若遣传意，计合必达。
    臣问高文端，贼中谁人作急。高文端云，潞州城内即有郭谊、王协、张谷，向外即刘公直。臣先得元龟状称，刘公直曾事王晏，平常依倚於王宰。伏望诏王宰，令百方将意与刘公直，若肯回戈却取刘稹，亦许别与重官酬，仍别赐钱物。
    以前谨具如前。昨日高文端到宅辞臣，因子细问得贼中事宜，兼共商量计策，皆似可，谨录奏闻。谨奏。
    ○天井冀氏事宜状
    右，臣昨日晚见镇州奏事官高迪云，向前已曾向臣言军中密事，今更有切事要言於臣，请不令王助知。今山东三州归降已平了，天井冀氏却须令坚守城寨，不得与战，不二十日内，必自生变。缘贼已穷蹙，不可更逼著，恐其计穷，必为济河焚舟之计，一人敌十人之命，官军与战，必恐不利，若万一小衄，却恐延贼旬月之命。缘临已投魏博，当道兵马过来不得，请召宏敬速拨兵取临路，便扼武安。潞府知山东兵来，必枭擒刘稹向阙。臣伏见高迪之言，至忠至切，伏望速赐宏敬、王宰、石雄诏处分。谨密状奏闻，伏望留中不出。
    ○州事宜状
    右，适徐乃文将宏敬委曲呈臣，似忧朝廷处置州，亦未得所。臣细问其故，徐乃文云：“安王已送启状与王钊，高元武又归投王钊，即日有二万六千人，甚得军心，都头尽皆畏状。”取郭谊未得已前，且要令在州勾当。缘归降人皆未甚安，忽恐惜留王钊，未肯放出。万一有此，终不知无。伏望速降使赐宏敬诏，看彼事宜，如王钊出彼未得，且令勾当，待卢钧到後令赴阙不迟。崔叔度是王钊下都头，甚有胆略，昨来首谋归国，尽是叔度。王钊未出已前，宏敬意且欲留叔度。今在阙下，伏望於安省安置。其宏敬委曲，谨封进上，委曲中所云中丞是李回。谨录奏闻。
    ○回鹘事宜状
    右，自刘稹平後，臣久欲奏闻，请降识事情中使，宣谕仲武，令早灭却残虏，兼探仲武见刘稹平後，有何言说，两度缘延英论事校多，未及陈奏。昨日奏事官论博言到，传仲武语与臣：“近稍得回鹘消息，人心颇有离异。缘可汗欲得投安西，其部落百姓皆云：‘骨肉尽在向南，愿投国家。’又云：‘与室韦已不得所，据此时势，即合归降。不然，自相破灭。’”伏望因此机便，特降供奉官有才识者充使，兼赐仲武诏，谕以刘稹已平，天下无事，惟残虏未灭，常系圣心，仲武犹带北面招讨使，合为国家了却残虏，成此功业，令超於镇魏，朝廷酬报，必极优崇。料仲武企羡两道立功，皆加宠位，又知朝廷内无寇孽，足得捍边，仲武是见机之人，必思自效，令取岁内百计招降，兼示以优待可汗，必令得所。缘国家与回鹘久为敌国，结怨已深，虽近方戢兵，终须早有经略，且令招诱，最为得宜。臣谨密状闻奏，此状望留中不出。
    ○振武节度使李忠顺与臣状一道
    右，今日振武奏事官闾邱宏到，云却收到河东没落官健杨惟清等二人，称回鹘可汗在天德北三百里已下。臣昨日已见李思忠下军将阎禺，说思忠意，缘朝廷册命黠戛斯，恐回鹘可汗必怀嫉妒，与诸小番合势遮截汉使，请令汉兵且於天德住，待计会黠戛斯兵马迎接，方可进发。今忽近天德，已似有验。其边界事宜，李思顺皆自有表进讫。李思顺别有状一道，称回鹘合禄哈等一人投降，赍得款云，可汗见在兵只有一千五百人，衣甲约六七十领，角有三只，鼓有四面，每度与诸番打得羊马数亦至少，旋自分却。据此通款，事皆指实，李忠顺疑蕃人诈妄，未敢奏闻。其别状谨封进上，伏望圣慈早加警备，以戒不虞。臣此状请留中不出。
    ○潞州事宜状
