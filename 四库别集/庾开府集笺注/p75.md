<!-- { "loadSidebar": true } -->
　　公讳裔字遵河内温人也南正司天北正司地是谓羲和之官即嗣重黎之政【见马射赋及裔碑】卭之归楚与章邯而并封【汉髙帝纪项羽立秦将章邯为雍王赵将司马卭为殷王】豫之避秦共毛公而俱去【未详】祖金龙仍居选部水镜三台【见和何仆射及滕王序】父悦再牧荆河威风千里而身遭祸机遂为栾布所哭【汉书梁王彭越以栾布为大夫及汉诛越布嗣而哭之】获存遗嗣实頼程婴之忠【见裔碑】国家追念功臣更抚叔敖之子言思官族还求女齐之【见请袭封表】公始应辟为河内功曹除员外郎常侍汲郡治兵【汉地理志河内郡领汲县详裔碑】黄河浮马【用五马事也见二巻】摧锋轵闗之防【见裔碑】逐北长城之陈【周髙祖纪保定四年春杨忠破齐长城至晋阳而还】授平东将军北徐州刺史栁泉风尘三城席巻棠隂锋镝千室入闗【括地志邵伯庙在洛州寿安县邵伯听讼甘棠之下后人思其德因立庙有棠在九曲城详裔碑】迁车骑大将军仪同三司开国龙门县伯仍除巴州刺史虽复巴水三回【华阳国志建安六年鱼复蹇白璋争巴名璋乃改永宁为巴郡以固陵为巴东徙厐羲为巴西太守是为三巴】夷歌数曲【左思蜀都赋注白狼夷在汉夀西界明帝时作诗三章以颂汉德益州刺史朱辅驿传其诗奏之】徒逢白竹之弩【见齐王宪碑】已济青衣之功【华阳国志青衣有洙水出防山下防江南安触山脇溷崖水脉漂疾破害舟船歴代患之李氷发卒凿平溷崖通正水道】朝廷以汉之功臣须开上将之府【汉书元狩二年始用霍去病为票骑将军定令令票骑将军秩禄与大将军等】晋之伐胄宜绍琅邪之国【晋元帝纪年十五嗣位琅邪王】迁骠骑大将军开府改封琅邪公食邑一千五百户宫闱近宻实俟忠贞诏为大御伯仍除大御正【见步陆逞碑】职司常伯任总夔龙【见马射赋及豆卢永恩碑】王道既平【尚书洪范无党无偏王道平平】丝言惟允【见应诏】寻除始州刺史都督始州诸军事蛮夷恃险狼顾鸱张【魏文帝集典论云众人无不防视狼顾】髙山寻云深谷无景【见佛龛铭】九地纵横【孙子善守者藏于九地之下】三门起伏【见纥千碑】峯危马束【见齐王宪碑】水险桥飞【见和泛江】遂得谷静山空【见裔碑】氷消雾散【文选陆云诗双袂如雾散】仍为信州刺史都督信州诸军事精兵守于白帝足惧巴州之城船柹下于荆州弥动西陵之戌【见相泛江及裔碑】即授使持节大将军都督西宁州诸军事西宁州刺史将啓北戸之人【淮南子南方之极自北户之界至炎风之野赤帝祝融之所司】向通云南之国【见谢赵王啓】闻宠若惊【老子宠辱若惊　树敏曰晋阮裕传裕有肥遁之志王羲之曰此公近不惊宠辱】奄从深夜【宋玉九辨去白日之昭昭兮袭长夜之悠悠】公爱敬纯深【见步陆逞碑及二巻】有隠无犯【见豆卢永恩碑】忠贞直亮知无不为【见郑伟铭】在戎四十二年身经六十九战至于多灶唱筹【南史宋檀道济夜唱筹量沙魏人谓资粮有余不敢逼详拟咏懐】并得成功飞沙拥【疑作投】石【左传齐髙固桀石以投人详郑常碑】未尝乖律恂恂教义吴起西河之功【吴起传起为将与士卒同劳苦魏文侯以为西河守】闲闲旗鼓李牧长平之政【李牧传牧常居代雁门市租皆输入幕府为士卒费日撃数牛飨士匈奴不敢近赵邉城封为武安君】身死之日家无余财【兆宫曰蜀志诸葛亮自表后主曰臣死之日不使内有余帛外有赢财以负陛下】山水所资一由诏葬有始有卒【左传惠伯曰防亲之终也虽不能始善终可也】生荣死哀【论语其生也荣其死也哀】铭曰
　　祝融是命【帝王世纪共工氏与祝融战】重黎克举【见裔碑】公族乃建【见贺娄慈碑】天官即序避世于秦承家于楚金行失驭玉镜沦辉我之烈祖识变乘机黄旗东没【见哀江南赋及裔碑】青葢西飞【见滕王序】落星置道【山谦之南徐州记临沂县前有落星山即縁江图所谓落星浦也】长州出围【汉袁盎传盎以泰常使吴吴王欲杀之使一都尉以五百人围守盎军中初盎为吴相时从史适在守盎校为司马乃以其装赍买二石醇醪饮醉西南陬卒乃以刀决帐道从醉卒直出】及我皇父荆河再抚【见裔碑】世属丧乱身没猾虏【吴志陆逊传书与羽曰操猾虏也】嗟我遗嗣﨑岖赵武【见裔碑】寒覆鸟翼饥吞兽乳【尚瑗曰搜神记齐惠公妾萧同叔子生子弃之有貍乳而鹯覆之取而养之是为顷公】获归河内更袭琅邪年方竹马【博物志小儿五嵗曰鸠车之戏七嵗曰竹马之戏】怨结长蛇【见连珠】藏兵九地置劒千家【置劒疑作仗劒详步陆逞及裔碑】雪山埋马【魏志钟防伐蜀命许仪理道桥穿陷马足乃斩仪】氷河陷车【见和赵王】既乃班政超然荣守朱鹭频飞【诗义疏楚成王时有朱鹭合防飞翔旧鼓吹音乐朱鹭曲是也】金转钮【见贺娄慈碑】筑塞长榆【见军行】营军髙栁【见幸威碑】玉案推食【见纥干碑】河桥劝酒【见春赋】石门氷释【老子涣兮若水之将释详裔碑】金堤电散【见司水】芦水门闗【魏畧太祖救汉中诸军还到长安因留骑督大原乌丸王鲁昔使屯池阳以备芦水　鋭曰水经注巨合水又北合闗芦水闗芦水导源马耳山北径博亭城西西北流至平陆城与武原水合】茅津茂观【左传秦伯伐晋济河焚舟取王官及郊晋人不出遂自茅津济封殽尸而还后汉郡国志河东郡有茅津】驭风逸翮【见代人表】修涂始半【屈原杂骚路修逺以周流】建武功臣先悲吴汉【后汉吴汉传及薨有诏悼愍赐諡曰忠后文苑传大司马吴汉薨光武诏诸儒诔之杜笃于狱中为诔辞最髙帝美之赐帛免刑】寂寥揺落【宋王九辨寥漻兮收潦而水清详伤心赋】游扬浸微【见宗庙歌】金城路防【见贺娄慈碑】郿坞人稀【后汉书董卓筑坞于郿】风松云葢【郭璞游仙诗云葢随风回详羽调曲】白水山衣【邓德明南康记白水有髙岩临水顶有七侯墓遥望松栢卒嵗不凋説者曰墓处极峻乃累石为塜又别有金钱藏不可得开若欲由上必遇雷晦之异夜时见光色如电之烂所谓金精也】贤已星殒【见和赵王】人没兰衰【见伤心赋】
　　周大将军上开府广饶公郑常墓志铭
　　公讳常字子元荥阳人也周宣王之弟初封其国【见常碑】郑穆公之孙始成其姓【郑世家襄公皆以穆氏为大夫】祖思庆建威将军山阳太守考顼仪同三司豫州刺史南阳坐啸值此邦君【后汉书汝南謡曰汝南太守范孟博南阳宗资主画诺南阳太守岑公孝农成瑨但坐啸】西河建隼逢斯刺举【见常碑及赠淮南公】公侯继踵【见崇传】冠冕连镳【见和炅法师】可得而言传于史册公髫齓知礼早年驰誉就经黉舍畧见书堂【未详按后汉杨震传震客居于堂有冠雀衔三鳣鱼飞集讲堂前都讲曰先生自此升矣秩臣曰朱浮传浮上书曰先建太学造立横舍注横学也或作义同】习武兵栏偏知劒术【见从驾及辛威碑】虽复年犹小学已为儒者所称【见崇传】位在偏裨即入将军之赏【汉冯奉世传上让之曰大将军出必有偏将军何烦焉】大统三年起义华阳授永安县开国男【隋书冀州西河郡领永安县按常碑作永乐】文皇帝霸迹初基英防辐辏【陆机辨亡论异人辐辏】公仗劒辕门【见进白兔表及步陆逞碑】颍川从我【见豆卢永恩碑】洛城逆战壮于白马之兵【见齐王宪碑及为阎将军表】河桥解围勇于乌林之防【见纥干碑】授平东将军帅都督袭父封魏后三年授持节车骑大将军仪同三司车骑用郭淮之勲【魏志诏曰汉川之败淮临危济难在闗右三十余年功绩显著以淮为车骑将军】仪同取王沉之贵【见步陆逞碑】公之此授佥曰得人进爵广饶县公邑千户保定三年授使持节都督迁州【常碑作罗州】诸军事迁州刺史【隋书梁州房陵郡注西魏置光迁国后周国废置迁州】即总领金州兵马开拓北戎髙山寻云深谷无景【见佛龛铭】梯绳乃上【汉西域传乌秅国其西则有县度县度者石山也谿谷不通以绳索相引而度云】浮竹裁通【见司马裔碑】闽越影向【汉书闽粤王无诸其先皆越王勾践之后也姓驺氏汉五年立无诸为闽粤王王闽中故地都冶】勾吴声势【吴世家防伯之奔荆蛮自号勾吴】公出战短兵【见移齐文】并皆奔北瓦解兵碎【见哀江南赋】山空谷静【见司马裔碑】授持节开府仪同大将军栢梁髙宴有大将军之诗【见应诏】幕府初开有平陵侯之国【汉卫靑传取河南地为朔方郡封青校尉苏建为平陵侯详哀江南赋】比之今日岂可同年而语哉自是使车被之绣服【见常碑】风謡是察刑政是观公露节东驰风奔羣盗【见崔訦碑】埋轮当路威振中原【见商调曲】武皇帝有孟津之师【见宫调曲】以公为中权之劲【见进白兔表】外从决胜内侍军谋【见拟咏懐】及文轨既同【见哀江南赋】旃旌已偃【见贺平邺表】司勲行赏【见为阎将军表】军吏举功乃授使持节上开府増邑五百戸赐姓宇文与国同乘之荣【左传襄公二十四年晋张骼辅跞谓郑宛射大曰公曰同乘兄弟也胡再不谋】周之宗盟非复异姓之后【见谢滕王啓】蕃屏是寄【见请袭封表】隆宠所归公室无疎【见贺娄慈碑】此之谓矣九州都督须得其才【未详】千里诸侯实俟其政【后汉张酺传疏曰猥当剖符典郡班政千里】乃为使持节都督东徐州诸军事徐州刺史寻迁南兖州诸军事南兖州刺史公总领六条【见司马裔碑】再劳十部【晋刘传守相咸曰得刘公一纸书贤于十部从事】俗变风移【尚书既歴三纪世变风移】人懐吏畏【见辛威碑】滞穗遗有利疲人【诗遗滞穗伊寡妇之利】山桑野蚕足充贡赋【续汉书建武二年野蚕成茧野民收其絮】化被殊俗威行邻境奏事京师四方第一【后汉李忠传忠为丹阳太守三公奏课为天下第一】谓真刺史其在斯乎【魏志贾逵为豫州刺史其二千石以下阿纵不如法者皆举奏免之帝曰逵真刺史矣】春秋未髙奄然遘疾以大象元年薨于州镇时年六十三呜呼哀哉吏人攀慕【见答教】飞走变色【见司马裔碑】河济辍舂【见栁霞铭】淮沂罢市【晋书羊祜卒人为巷哭罢市详常碑】以今年归葬于荥阳之山诏赠某官【见常碑】礼也嗟陵谷之贸迁【见司马裔碑】惧徽猷之永逺【诗君子有徽猷】地久天长【老子天长地久】敢镌贞石铭曰
