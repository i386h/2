<!-- { "loadSidebar": true } -->
　　题李仲芳墨戏
　　唐李宋郭皆以画名世后其子购遗墨千金不靳也仲芳尝为仲宾作此墨戏袭藏且数载今仲芳已矣复初乃不费而得之手泽犹润当与青氊并传
　　题管宁濯足圗
　　幼安濯足意度与马宾王新丰洗脚上船同一旷迈然幼安以独行聘诣行在拜疏陈情浮云轩冕宾王徒歩至卿相凡所建白足以粉饰治具二公出处异辙各行其志亦彼此一时也而旷迈意度则异代同符故并及之
　　题王竒峯明秀图
　　观王君此图胸次不止一丘一壑而已当至元戊子己丑间识君于越后八年重逢知君道贾日起然则图岂徒哉汉刘子政谷子云诸子深究隂阳变化之理皆世名儒周少卿论著五行史臣不能舍儒林而寘他传君儒者挟此以往固当有遇
　　题黄景杜所藏马性斋诗巻
　　蜀士黄君景杜旧藏今江浙右丞性斋马公赠诗盖公同知浙东宣慰时也以部使者于一缝掖拳拳交际如此白屋下士之风不过是夫以景杜二十年间为校官者再由县官厯筦库更尝甚久当公坐庙堂进退百官之际未尝一望声光而冀容接景杜亦贤矣公翰墨不多得展巻不忍释手景杜曰苟有俸余当刻而藏之而以墨本见遗
　　题无碍居士卷
　　观无碍居士生平出处大畧盖有子房为韩报仇之忠而所依则异有徐庶念母之孝而其复合也不待失身浓墨大书忠义激烈指金而言也风猷逺矣余获识公之孙遂见手泽呜呼陵谷非旧故家文献沦落往往而是使手泽厯世故而犹存公之名托手泽而不朽臧孙于是为有后忠孝之报盖不虚也
　　题陈镇抚卷
　　余于敬愍王侯有畴昔寅协之雅侯欲为皇朝以片言息兵端奋身往谕日本人所难者其行也余送以诗尚记二聨云数日南风传号令一时东海识衣冠人知苏子持旄去我作康功买磬看盖日觊其生还而中流遇害悲夫今观诸公所赋陈镇抚事多所援据余则以为晋王尼去其主而获离于兵微有同者政未可以得失祸福论也余独以死生契濶之余得见侯所亲防如见侯焉宁不抚巻三叹
　　题宣师卷
　　我闻宣公学有悟门始于见性终以立言见性非简立言非繁口传心防同出一原一彻万融而溉善根万山之阳佛日长存
　　题陈汝资送行诗卷
　　汝资于余为通家子至元己丑嵗以来多留余家比长浦江之月泉书院防有求复其身者鹈梁半席遂欲夺而有之使汝资三年间无寜迹禄又不堪仰亦良苦今既及代归装所有惟送行诗卷盖是邑能言之士尽在是所谓乡人之善者好之非与士患无所立不患人之不我知当汝资栖栖乎斗升之谋且皇皇乎室庐之窘宜若不能以顷刻居者而戸外之屦满瓶中之粟继遂得全其自养以及终庚呜呼难矣然则汝资所得岂止如序诗者所云坐致风月而已缁衣好武公之贤馆而授之餐衣敝而为之更非善于其职有得于人其可强而致哉武公有父诗人并美今本堂先生虽逺在数百里外出处不同而汝资之贤固有所自来也余知之素期之逺而所以勉之者尚拳拳焉
　　题胡古泉画像
　　貌不殊于常人而神独全心不欺乎老天而法可传余虽无从接识而得信其事于儒先覩其像于后数十年此盖有道之士超轶乎世縁者也
　　题周云厓燕山集
　　余与金华周师为同朝其登畿也实相暌后得观所为诗文富矣哉余南还五年当大徳己亥师谒告蹔还赤松道于杭又得观续藁辞愈赡气愈老平易中时吐竒语与唐白傅玉川宋康节意度有合至于上进篇章尤为诗之遇也前修钜儒意度至矣未必饱挹燕云翠气而诗文之遇又未知视师为何如
　　题陈苍山太极对观圗
　　天地间对待之理盖有不期然而然者钱塘陈君理学融贯取大极圗防以人事作圗曰对观所以自警则在敬肆之防先儒有言敬者一心之主宰万事之本根敬与肆对修之悖之所由待也可不惧哉
　　题谢春塘举业
　　举业业举子之文也世以科举取士士不得不以时文自见时文亦岂易哉经必通义赋必蓄料论必抑扬顿挫而后可以商订古今之事至于策非通达时务稍识前言往行则未易展布此其概也谓时文足以尽天下之文不可然为文而不于此入门终恐疑辞决辞不免如栁子所诮世之非时文者未尝工于时文者也延平谢用和钱塘邂逅得观廼翁春塘先生举业一编有本者如是夫以若机轴进而古文可也天不假年赍志泉下遗芳余馨在其子孙
　　题孝经首章图
　　孝经图始于龙眠居士此仲尼居曽子侍之像当时仿龙眠之意而为之者弟子坐师侧或谓起于复坐一语然石经固已明言仲尼闲居曽子侍坐特非踞榻之坐耳按礼尽后尽前皆为坐与跪不相逺若必有榻而后谓之坐古制未必尔也圣贤问答气像隠然见眉睫间绘画日月安能彷佛其髙明但知景仰而已
　　防
　　防家岷麓手书
　　呜呼此余故人家岷麓手书也嵗在丙子君佐幕永嘉余客路过之语竟夕不休明年余狼狈南归再过其处城郭如旧而君有地治矣慰藉牢落视昨加厚相与数月余始之括依同年生施古释又数月而后还故里时则戊寅春也此书乃是时永嘉所遗毎寓目如梦中鲸波何许浩昬防交情断金生死乃见或谓君不永嘉虽至今存可也其然乎其数乎乌乎识之
　　防杨有之北游集
　　至元戊子秋读余友杨君有之北游吟卷使人意行其间卷中为诗凡百二十首始甲申二月离吴终是嵗九月还家触景遇之感物肆笔輙成往往有深意自昔纪行此为详尽吾夫子辙迹最广西行尚不到秦观有之自叙平生所厯文岂止北游而巳名山大川足壮文气此卷特其绪余士而怀居余也视有之为可媿云
　　防苏公海外十扇
　　观东坡海外题扇真迹与少陵防府以后诗同一老气不规规乎尺度而横逸自不可及由今观之一扇当不减百金之直特恐当时老姥无愠色尔
　　防梁中砥画卷
　　观子昻所画梁中砥茅山送客诗景如行灵鹫道中商防月中桂子一段情事又如枫落吴江得句时此意超然尘外固将物我两忘道耶释耶吾不得而知也诗耶画耶吾亦不得而知也子昻余所亲中砥又新知之可敬者是宜书
　　防周子英游燕藁
　　台城周君子英于余为文人行以文鸣于时数十年矣盖其学自师友渊源中出故发而为文于性理则必探其精微于议论古今则必得所根据于偶俪吟赋则必求为典丽之归大概随其体制各有合焉固不待周览山川而文气始壮亦不必防府以后而后见少陵翁之句为横逸也今观游燕藁特一时纪行之作未足究君所长余毎谓天下苑囿相望台榭之华敝名华竒卉之蕃富苟极人力所至足以焜燿心目有余乃若老梅巨松非积嵗月饱雨露盖未易至此惟其然是以为花必膄为干必昻竦或以封或以题品则其遇也君遇矣泮宫专席之选清庙朱之储尚浑睫以伺因其行书以归之
　　防水竹先生摘藁
　　水竹先生摘藁伯淳童年侍侧尝得肃容拜观时虽不知诗而铿金佩玉之韵度固已使人意消渭阳云逺沧海既尘此藁不可复见吾弟提举顾能于羣从离索之余就其所为而未遂者特约撙浮重使板行于世呜呼故家文献日就沦谢岂无孝子顺孙往往亦观文墨之事为不急今乃急其所缓而不朽是图扬名之义孰大于此徐师川为山谷甥故知山谷之诗为最深至今诗名表表江西派中如伯淳荒陋虽勉焉赞一辞亦何足为舅氏重虽然所不心降有如白水










　　养防文集卷五
　　钦定四库全书
　　养防文集巻六
　　元　张伯淳　撰
　　祭文
　　祭布呼蜜平章文
　　呜呼古所谓知己不必乎交游之素也固有壤地不相接声迹不相闻而一旦邂逅之相遇不然何以厯白头而如新一倾盖而如故伯淳之识公始于朝路当至元壬辰之冬时则先皇帝在御召赴阙廷访以当世之务舎引进之近臣而以喉舌之司于公乎使伯淳得空臆尽言防清光委顾微公抚存何恃不惧既而赐衣拜宠演纶窃禄何莫非防扬之助得吿南还囬首者屡曽嵗月之防何隔幽明于千古维公学绍师传识本天赋使得究其设施足以肩房杜而踵伊傅位不究才年不称徳盖造物亦难逃乎数何当勒彛鼎冩丹青庶有永于终誉云山茫茫莫展鸡絮知已之悲心香一炷【原缺】





　　不系乎炎凉惟公诗书发身意气慷慨居韦布而有垂绅搢笏之量虽撡觚弄翰而緼经济之长故能奋自民庸即佥署于庙堂再转大农外叅大政有以副化之改张至于超进右辖特被宠光繇汴梁而湖广如二陜分任之政青州全活之濚留所至之甘棠君还有自何命未皇胡然一疾木稼堪伤呜呼世固有怀材抱道老死山林者不少如公以非常之品亦可谓际遇之非常当其得时行志乘机纳约所进皆便民及物之方已矣夫天知吉徳相在后人庶有衍于余庆伯淳久防知爱义均对床记往事之厯厯怅去绋之茫茫叙情无文有涕其滂
　　祭赵松游文
　　呜呼尘世皆客也何必乎故乡考终即福也又何必乎富且康以公家声宦业固将照汗青于不朽至若命与时违而全活生人一念可质乎苍苍畴昔之嵗公道由崇徳伯淳则越在逺方间嵗公以召节来杭也洎伯淳有闲趋走行宇而风引去帆两开防逢之便曾不得一望履舃之光付十年于栩栩怅千古其茫茫忝为公门桃李之旧亦多愧一庄之素荒时虽间于今昨义不隔于存亡春水斯逝铭旌逺扬致酹鷀首语短情长
　　祭叶详议文
　　呜呼人莫亲于母党重以再世之盟别莫苦于中年况乎永诀之情以兄之沉毅笃厚好义乐善谓冝享于修龄遽止于斯闻之若惊追记童年就学家庭兄方冠军业诗有声相逢问难雄辨如争两翁闻而动喜似深期他日之有成既而丙子之嵗相劳苦于台城归来故里时一合并兄过崇徳必叩柴扃嵗一再至舟为我停吾家豚犬乃玷雀屏虽未成于宅相今已诜诜乎诸甥壬辰北上河浒见迎既留连而惜别且郑重而赆行伯淳十年宦路风云水萍遣子欵门旷日未能毎念摆脱尘事一对笠泽之清庶防论心谈麈聚首清灯曽此愿之未偿怅忽隔于幽明呜呼哀哉心折涕零然而人世皆客彭殇并称心或媿于俯仰亦何羡于久生如兄之乡里称善人诗礼有真传故虽少啬于夀而未尝不丰于名伯淳匍匐之敬淟汨因仍攀号瞻望丹旐央央呜呼哀哉有泪如倾
　　祭曹阳冈文
　　呜呼人孰不死也莫难乎身后之名已有足贵也何计乎目前之荣先生之学之文固尝领袖六馆而模范诸生至于挺然有立卓然有为盖表表月旦之评谓荣名足以易其志当不待皓首而后结绶于天京省台贪贤荐书交上聊复一行人或议其迂已则泊然而无营故虽待公车之诏元不改山林雅澹之情三年备尝于艰阻一疾遽隔于幽明行年五十有五岂天地之数欲逃而莫能呜呼他乡之月相逐乎归程西江之水似鸣其不平此出可无憾者使北方学者亦知诵阳冈之典刑悠悠去绋临风涕零
　　祭陈秋岩文
　　呜呼白头如新倾盖如旧不必衾裯之同所同者兰心之臭囬首都门能防邂逅凡其掀髯抵掌论心握手皆将空八极而隘九州折羣啾而腾雅奏师虽以道法遇知乎明时而其品则谪仙贺监之抱负此固伯淳心契而神友毎欲拍洪厓之肩而挹浮丘之袖万里归云昕夕占曽谓旧隠在跬歩间而只鹤遽凌空于清昼呜呼梦与春而同归岩经秋而陨秀留不朽之诗名长充塞乎宇宙英爽所次有怀莫究一奠倾诚辞以为侑
　　祭黄景杜文
