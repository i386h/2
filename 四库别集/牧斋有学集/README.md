<!-- { "loadSidebar": true } -->
牧斋有学集 [清]钱谦益 



　　●有学集卷一
　　○秋槐诗集
　　【咏同心兰四绝句】
　　新妆才罢采兰时，忽见同心吐一枝。
　　珍重天公裁剪意，妆成敛拜喜盈眉○
　　独蒂攒花簇一心，紫茎绿叶枉成林。
　　花神幻出非无谓，应与如兰比断金○
　　并头容易共心难，香草真当目以兰。
　　不比西陵凡草木，漫将啼眼引郎看○
　　花发秋心赛合欢，秋兰心好胜春兰。
　　花前倒挂红鹦鹉，恰比西方共命看。
　　【观管夫人画竹并书松雪公修竹赋敬题短歌】
　　仲姬写竹如作书，八分篆籀相扶疏。
　　金刀屈铁应手出，头白萧郎争得如。
　　仲姬作书如写竹，雨叶风枝披简牍。
　　况复追趋松雪翁，兔起鹘落谁能逐？
　　白莲花庄风日，鸥波亭子翰墨香。
　　仲姬放笔自敛衽，文敏展玩为彷徨。
　　天上人间此佳偶，齐牢共命兼师友。
　　祗应赞叹复顶礼，岂向荣华论妍丑。
　　多生愿力然灯时，世人艳妒徒尔为。
　　却笑吹箫吾瞎子，谐谑空传倒好嬉。
　　【丙戌南还赠别故侯家妓人冬哥四绝句】
　　绣岭灰飞金谷残，内人红袖泪阑干。
　　临觞莫怅青娥老，两见仙人泣露盘○
　　天乐荒凉禁苑倾，教坊凄断旧歌声。
　　临岐只合懵腾去，不忍听他唱渭城○
　　虹气横天易水波，乌头马角事如何？
　　卷衣宫女知多少，谁记邯郸一曲歌○
　　师师垂老杜秋哀，金缕歌残尽此杯。
　　惆怅落花时候别，江南花发迟君来。
　　【丙戌七夕有怀】
　　阁道垣墙总罢休，天街无路接清秋。
　　生憎银漏偏如旧，横放天河隔女牛。
　　【燕市别惠房二老】
　　白驹未絷又离筵，北斗南箕信可怜。
　　璧马朝周才信宿，金人辞汉已千年。
　　房公鹅为清池好，惠子骡因空谷传。
　　龙汉劫中期后会，灞陵回首重依然。
　　【丁亥夏题海客钓鳌图四首】
　　海客垂纶入淼茫，新添水槛揽扶桑。
　　崆峒仗与羲和杳，安得乘槎漾日旁○
　　贝阙珠宫不可寻，六鳌风浪正阴森。
　　桑田沧海寻常事，罢钓何须叹陆沉○
　　阴火初销黑浪迟，投竿错饵自逶迤。
　　探他海底珠如月，恰是骊龙昼睡时○
　　老马为驹气似虹，行年八十未称翁。
　　劳山拂水双垂钓，东海人称两太公。
　　【别惠老两绝句】
　　一别三千里，相看七十年。
　　明朝数行泪，沾洒各山川○
　　头白此为别，忍听班马鸣。
　　但余双涕泪，零乱似平生。
　　【和东坡西台诗韵六首】
　　（丁亥三月晦日，晨兴礼佛，忽被急征。锒铛拖曳，命在漏刻。河东夫人沉疴卧蓐，蹶然而起，冒死从行，誓上书代死，否则从死。慷慨首涂，无剌剌可怜之语。余亦赖以自壮焉。狱急时，次东坡御史台寄妻诗，以当诀别。狱中遏纸笔，临风暗诵，饮泣而已。生还之后，寻绎遗忘，尚存六章。值君三十设之辰，长筵初启，引满放歌，以博如皋之一笑，并以传视同声求属和焉。）
　　朔气阴森夏亦凄，穹苍四盖觉天低。
　　青春望断催归鸟，黑狱声沉报晓鸡。
　　恸哭临江无壮子，徒行赴难有贤妻。
　　重围不禁还乡梦，却过淮东又浙西○
　　阴宫窟室昼含凄，风色萧骚白日低。
　　天上底须论玉兔，人间何物是金鸡？
　　肝肠迸裂题襟友，血泪模糊织锦妻，
　　却指恒云望家室，滹沱河北太行西○
　　纣绝阴天鬼亦凄，波吒声沸柝铃低。
　　不闻西市曾牵犬，浪说东城再斗鸡。
　　并命何当同石友？呼囚谁与报章妻？
　　可怜长夜归俄顷，坐待悠悠白日西○
　　三人贯索语酸凄，主犯灾星仆运低。
　　溲溺关通真并命，影形绊絷似连鸡。
　　梦回虎穴频呼母，话到牛衣并念妻。
　　尚说故山花信好，红阑桥在画楼西○
　　六月霜凝倍よ凄，骨消皮削首频低。
　　云林永绝离罗雉，砧几相邻待割鸡。
　　堕落劫尘悲宿业，归依深喜丑山妻。
　　西方西市原同观，县鼓分明落日西○
　　梏扶将狱气凄，神魂刺促语言低。
　　心长尚似拖肠鼠，发短浑如秃帻鸡。
　　后事从他携手客，残骸付与画眉妻。
　　可怜三十年来梦，长向山东辽水西。
　　【金坛逢水榭故妓感叹而作凡四绝句】
　　黄阁青楼尽可哀，啼妆堕髻尚低徊。
　　莫欺鸟爪麻姑老，曾见沧桑前度来○
　　剩水残山花信稀，琐窗鹦鹉旧笼非。
　　侬家十二珠帘外，可有寻常燕子飞○
　　身轻浑欲出鹅笼，巾袖低徊光景中。
　　还似他家旧楼馆，吹箫解下屏风○
　　春病春心自揽持，道家装束也相宜。
　　知君恰比仙人子，肠断宫花欲嫁时。
　　【笼鹅曲四首示水榭旧宾客】
　　午夜宫花绝命词，铜签声急漏声迟。
　　书生一霎懵腾梦，恰似鹅笼酒醒时○
　　笼窗啼绝夜乌声，珠履萧条翠袖行。
　　惟有昔时阳羡路，鹅笼犹识旧书生○
　　氍毹月冷画堂空，浪蕊飘花一瞬中。
　　锦帐金盘何处所？可怜赢得旧鹅笼○
　　浅绛衣衫莲叶巾，近前丞相莫须嗔。
　　书生未省长瞑去，只为鹅笼别有人。
　　【吴门春仲送李生还长干】
　　阑风伏雨暗江城，扶病将愁起送行。
　　烟月扬州如梦寐，江山建业又清明。
　　夜乌啼断门前柳，春鸟衔残花外樱。
　　尊酒前期君莫忘，药囊吾欲傍余生。
　　【赠顶目禅人】
　　晓日穹窿法鼓鸣，山茶树上鹧鸪声。
　　浑身是眼原非眼，有眼何须顶上生。
　　【广陵舟中观程端伯画册戏为作歌】
　　大痴仙人不肯人间住，万里军持入烟雾。
　　少年结隐虞山麓，把酒看山每日暮。
　　西图华岳通箭括，南写匡庐挂瀑布。
　　千山万壑拥现十指端，盘礴皴染，仍是家山钓游处。
　　平生熏习老不忘，一重一掩自吞吐。
　　雪浪参差剑门石，烟岚ㄙ霭石城树。
　　我昔读书此山中，丙舍连山抱丘墓。
　　每指虞山夸似人，此是大痴真画具。
　　自从丧乱走尘埃，抛掷家山比行路。
　　风窗云户归渺茫，蟹舍渔庄傍沮洳。
　　今日何日见此本，纸上烟峦忽盘互。
　　重山复岭看不足，浮岚暖翠喜重寤。
　　嗟君如椽大手笔，间却词头理毫素。
　　厌看河阳玉堂壁，梦落龙图楚江渡。
　　游戏丹青学子久，意匠经营有神遇。
　　叠山恐被葵丘嘲，临本应为石田妒。
　　得非一峰老人今再生，不然虞山粉本谁与交手付。
　　是时薄游广陵岁云暮，邗江漠漠愁寒Ё。
　　蕃厘花残但禾黍，隋堤柳秃无飞絮。
　　笊篱湾头万树鸦，夏国坟荒何处驻。
　　竹西歌吹又喧阗，对画沉吟感情愫。
　　归与归与勿犹豫，埽除茅茨守场圃。
　　金鳌夜半左股已失却，还愁君家画笥又卷虞山去。
　　【次韵林茂之戊子中秋白门寓舍待月之作】
　　空阶荇藻影沉浮，管领清光两白头。
　　条戒山河原一点，平分时序也中秋。
　　风前偏照千家泪，笛里横吹万国愁。
　　无那金阊今夜月，云鬟香雾更悠悠。
　　【次韵茂之戊子秋重晤有感之作】
　　残生犹在讶经过，执手祗应唤奈何。
　　近日理头梳齿少，频年洗面泪痕多。
　　神争六博其如我，天醉投壶且任他。
　　叹息题诗垂白后，重将老眼向关河。
　　【再次茂之他字韵】
　　覆杯池畔忍重过，欲哭其如泪尽何。
　　故鬼视今真恨晚，余生较死不争多。
　　陶轮世界宁关我，针孔光阴莫羡他。
　　迟暮将离无别语，好将白发喻观河。
　　残书翻罢劫灰过，汗简崔鸿奈史何？
　　贡矢未闻虞服少，专车长诵禹功多。
　　荒唐浪说程生马，讹谬真成字作他。
　　东海扬尘今几度，错将精卫笑填河。
　　风轮火劫暮年过，未死将如朽骨何？
　　逐鹿南公车乘少，操蛇北叟子孙多。
　　地更侯甸徒为尔，天改星辰可任他。
　　李贺漫歌辞汉泪，不知铅水已成河。
　　凉风凛秋过，枯树婆娑奈尔何。
　　辽鹤定知同伴少，楚囚刚道一身多。
　　茫茫禹迹今如此，愦愦天公莫怨他。
　　惆怅渡头桃叶女，板桥犹说旧秦河。
　　秋灯暧壁暗蛩过，长夜漫漫复几何。
　　骑鹤张翁罗网少，豢龙刘累牧刍多。
　　问天辞毕谁酬我，骂鬼书成孰致他。
　　梦噩酒悲频恸哭，不因除馆泣西河。
　　【见盛集陶次他字韵诗重和五首】
　　枪口刀尖取次过，锒铛其奈白头何。
　　壮心不分残年少，悲气从来秋士多。
　　帝欲屠龙愁及我，人思画虎笑由他。
　　端居每作中流想，坐看冲风起九河○
　　败壁疏帷朔气过，梦长休问夜如何。
　　天心象纬依躔少，地角龙蛇起陆多。
　　楚奏钟仪能忘旧，越吟庄舄忍思他。
　　西邻象戏秋灯外，抵几喧呶竞渡河○
　　秋衾铜辇梦频过，四壁阴虫聒谓何。
　　北徙鹏忧风力少，南飞鹊恨月明多。
　　杞妻崩雉真怜汝，莒妇量城莫他。
　　却笑玉衡无定准，天街仍自限星河○
　　白翎雀断海青过，蜀魄啼如来路何。
　　肃慎矢苦天柱少，支祈神锁地维多。
　　周占墨食宁欺我，楚尹狐疑莫问他。
　　漫道张骞能凿空，终将一叶到天河○
　　八翼摧残六过，呼鹰跃马意如何。
　　天回鹑火三精在，地长龙沙一柱多。
　　鹃北来仍唤汝，枭谋东徙莫知他。
　　夜阑挹酒朝南极，箕尾芒销烂绛河。
　　【观棋绝句六首】
　　当局休论下子迟，争先一着有人知。
　　由来国手超然处，正在推枰敛手时○
　　一局分明小劫期，余尊尚湛日初移。
　　人间多少樵薪子，努目仙人为看棋○
　　黑白相持守壁门，龙拏虎攫赌侵分。
　　重瞳尚有乌江败，莫笑湘东一目人○
　　渭津老子解论兵，半局偏能让后生。
　　奕到将残休恋杀，花阴漏日转楸枰○
　　冠鹬巾鸱趁劫灰，西园谐价笑喧う。
　　白身谁以羊玄保，睹得宣城太守回○
　　疏帘清簟楚江秋，剥啄丛残局未收。
　　四句乘除老僧在，看他门外水西流。
　　【后观棋绝句六首】
　　客舍萧辰看奕棋，秋风卷箨响枯枝。
　　空庭落叶声如扫，争似盘中下子迟○
　　一枰荦确竞秋风，对局旁观意不同。
　　眼底三人皆国手，莫将鼎足笑英雄○
　　寂莫枯枰响泬遼，秦淮秋老咽寒潮。
　　白头镫影凉宵里，一局残棋见六朝○
　　飞角侵边劫正阑，当场黑白尚漫漫。
　　老夫袖手支颐看，残局分明一着难○
　　霜落钟山物候悲，白门杨柳总无枝。
　　残棋正似乌栖候，一角斜飞好向谁○
