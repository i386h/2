<!-- { "loadSidebar": true } -->
　　经筵官分东西侍立各以职事服大红袍讲官虽品级不齐亦皆服之展书而下官各服青绿锦绣惟给事中御史与两侍仪官傍南楹作一行东西各三人俱北面立备观察也
　　师保公孤尽上行元勲立近衮龙傍红云不动炉烟细听讲虞书第几章
　　时武定侯郭勋以太保知经筵事立东班首西班则内阁一人首立最近御座余序次立再立一行居后
　　金鹤飘香瑞霭浓寳鑪笼火拥蟠龙未曾蹔免经传防不怕严寒报仲冬
　　殿中金鹤一双东西相向立盘中下有趺架饰以金朱以口衔香香黑色如细烛状外国所贡也其下则以三山小铜屏风障金铜炭鑪两展书官冬立其下每冬则设是嵗十月置闰节屇仲冬尚未传免上之好学可谓无间寒暑真圣德也
　　緑琉璃殿洞重门黼扆中陈拥至尊传与太官供酒饭两班文武尽承恩
　　鸿胪出班中跪賛礼毕两班官俱转身北向拱伺玉音官人每吃酒饭各皆跪承防
　　白玉阑干与案齐一行殽核尽朝西珍羞良醖俱名品指防开囊嘱小奚
　　光禄寺设宴于左顺门之北盖奉天门之东庑也依品级序坐作一行俱面西珍羞良醖二署名赐宴惟经筵最精腆例得带从官堂吏及家僮軰携囊榼以收馂余
　　姿容霑醉总仙桃黄阁三公共六曹歩出顺门俱北面曕天拜舞不知劳
　　宴毕出至顺门之南分班北向叩头谢恩而退
　　隔宿薰衣问夜阑斋心转觉副心难不知言语功多少到得君身保治安
　　凡进讲衣冠带履俱薰香退即以别箧贮之示不敢防也必斋戒必沐浴演习讲章以祈感动一念之诚殆未易以言语尽也
　　斋辰服次圣躬劳浅淡垂衣寳座高昨日御批传帖下龙纹重整赭黄袍
　　上好学弥笃每当忌服辍朝之日即以变服御经筵诸执事官俱乌纱淡服以从惟带或用角或照品临期取旨今闰月廿有一日悼灵皇后发引传帖经筵官照旧服大红其余青绿锦绣皆如制是日始覩上赭袍矣
　　朱衣司礼下东班风细传言缥缈间暂倚木天西面望圣皇亲飨两宫还
　　是日将下奉天门忽司礼一人下东班向内阁若有宣示者始知上将西朝两宫矣各执事官俱暂入史馆候驾东还行礼










　　俨山集巻二十一
　　钦定四库全书
　　俨山集巻二十二
　　明　陆深　撰
　　乐府三【一百三首】
　　大贺词八首【乙丑】
　　青宫潜徳通元气先帝深仁酿太和文武两阶初拜舞应知寳歴万年多
　　卤簿前陈法驾高司晨燎火杂兰膏千官曕仰新天子五色云中覆赭袍
　　巍巍帝徳足光前寳歴中天第七传听得臣民私庆语不须明日更劳煎
　　洞门法禁夜方中灯火煌煌动鼓钟阁道淡隂连御幄祥云应解识真龙【时有淡云曈昽斗月】
　　奔趋万国归新主次第千行列旧臣正值一阳初动后【时登极正子时】和风甘雨遍青春
　　鸿胪声肃汉官仪环佩珊珊满玉墀黄道重开新气象齐歌天保答恩私
　　星星寳炬列高楼恩诏泥封在上头忽听半空宣读罢嵩呼声里玉阑浮
　　字字亲将恵泽颁十分湔洗到愚顽先皇多少心中事丹凤衔来一纸间
　　丙寅元旦待漏
　　参横斗转晓相将迢递宫门漏水长不见满朝环佩响坐弹氷泪忆先皇
　　接驾
　　晓日曈曈剑防森五云宫殿锁深沈侍臣候立频回首传道銮舆幸上林
　　素履斋
　　新裁纸帐木绵裘曲几围屏事事幽明月射窻残雪霁夜深人在水晶楼
　　隋宫词二首
　　螺黛朝朝吏散来糚残犹展镜匳开门前报道宫车过不似轻尘拂面回
　　金锁黄昬知几重梦回疎影月帘栊笙歌别殿承恩宠半露春衫蜥蜴红
　　端午词二首
　　碧青艾叶倚门斜寂寞深宫有底邪几度思量背同伴暗分醎水引羊车
　　石青蜥蜴泥金虎五色防丝长命绳白髪宫监催拜赐含娇时许未能胜
　　江东竹枝词四首
　　黄浦湾湾东转头吴淞江下碧如油不用并州剪刀快水晶帘下上西楼
　　二月春风满地铺茅针芦笋一齐麤海门东来春潮上春水连潮漫白涂
　　滨口航船一字帮櫂歌和起自成腔潮来上南潮落北南到湖南北到江
　　明月垂杨独树桥桥西熟酒好良宵红香细剥莺哥嘴嫩白鲜羮玉面条
　　歩虚词四首
　　晴日暖风吹紫霞西岩开遍碧桃花仙家只住岩西畔水水山山遮又遮
　　风露满山深翠微暗尘不上芰荷衣夜来拄杖成龙去斜倚枯藤送落晖
　　芙蓉花下石阑干茅屋空山生早寒养得一双朱顶鹤有时骑向碧云端
　　谿后谿前路百盘白云常护礼星坛麻姑使者传书到一派箫声双紫鸾
　　鼇峯草堂歌十首
　　闽山南去是鼇峯鼇峯草堂多卧龙春随花路八千里天锁烟霞十万重
　　谷口子真归计成少陵老人歌北征五月南风吹海雨碧山无数荔枝明
　　御堤杨栁春日迟折尽长条更短枝天上初抛祠部禄山中谁送草堂赀
　　平生最爱方思道方外更交孙太初作吏隐居非我意南巡新上万言书
　　早年慕道世情疎乞得青山背郭居不为登楼赋王粲文园真有病相如
　　北来京国住三年南去青山得似前试问孤猿与孤鹤为谁消瘦为谁怜
　　新裁道服緑罗寒别有乌霞制作冠后夜相思长琐月酒徒诗伴满长安
　　山公啓事孰当前宣室求才谁少年一路桃花春水涨皁旗唯送得归船
　　羣策先皇一网收虎头高选重龙头相知頼有倪寛在与汝一时成去留
　　莫倚高歌莫著书秋风病骨夜窻虚海门近傍鼇峯起锦字封题侯鲤鱼
　　元旦试笔二首和柴徳美
　　天门次第列中官御幄含风春尚寒拜罢两班文共武相逢屈指计迎銮
　　帝徳唯天仰日新圣经书法重王春青阳应律方东令翠辇临边正北巡
　　书扇
　　露下瑶空鴈有期高楼凝望已多时隔江一片芙蓉树欲采红芳寄所思
　　寄江都旧友
　　平山堂外蜀冈长十里楼台隐夕阳更爱縁谿茅屋好与君相约住维扬
　　节妇吟
　　深闺独抱旧分铜泪逐黄昬怨晓风惟有五更孤枕梦尚将膏沭到飞蓬
　　闺词四首
　　背人憔悴转回廊试折花枝比淡糚不忍问春深几许芭蕉新緑过东墙
　　水阁看花怕到迟白罗团扇手忘持多情更向侍儿说庭院深深称赌碁
　　晚糚重整翠花钿满指兰膏试碧泉欲向姮娥诉恩怨人间天上共孤眠
　　薫笼百和晓糚残起探隂晴绕石阑折得梅花无寄处自怜纎指怨深寒
　　又闺词四首
　　庭鏁繁花昼景长绣针刻晷记春光行天嫌杀金乌嬾到得黄昬怯上床
　　池馆残糚坐晩凉自将金弹打鸳鸯打得鸳鸯各飞去白莲花度并头香
　　帘下风来月影过萧萧梧叶下庭柯起看凤歴论时令夜刻如今未当多
　　娇娥自画晓鸦蟠独对梅花拄颊看直到夜深眠不得衾笼芸火鬭严寒
　　县斋春宴
　　蓬莱方丈像三山舞象驯狮効百蛮人自东郊向南郭春从天上到人间
　　清河东渡
　　乳鸭苗鱼促刺稠紫茸翠带弄轻柔渡船人语回风细疑是江南小埠头
　　王兵宪于泽以二力士送予遣还二首
　　雕弓羽箭烂银鞶白马朱缨错绣鞍踏雪护行三百里一行骑射万人看
　　红袍白面好儿郎燕赵豪华独擅场赠汝长缨三百尺楼兰西去缚名王
　　临城道中
　　寒雅成阵掠疎林晴雪峯头弄夕隂忆向小窻茶灶下李成一幅论千金
　　逢方仲敏侍御二首
　　花骢高载玺书行忆在华亭政有声尘土相逢浑不识聊从陌上各通名
　　依依把袂逐多情为问何时下玉京报道圣躬添万寿南郊大礼庆初成
　　沛县二首
　　人言捧土塞黄河丞相开河怨亦多晓日卧龙冈上望白沙如绣涌层波
　　山东列郡尽王臣汉室公卿俱负薪侍臣欲献河清颂天运中兴属圣人
　　南旺湖
　　南旺湖中水接天南旺湖上多渔船榔声刮地风声急赤鲤乌鱼不论钱
　　邃庵挽歌二首
　　出当紫塞入黄扉重去重来复蹔归今日竟从何处去长江空绕万山围
　　金书铁劵是何时空复人传翰墨师唯有铭旌题道号更无一字上丰碑
　　扈跸词三十二首
　　保定候驾四首
　　翼善冲天白玉縧团龙鞶绣赭黄袍山陵南去三千里紫气红尘一骑高
　　乘鸾跨凤贯鱼随日射行宫近午时宻宻柱头黄幄竪重重轩盖绣帘垂
　　师保公侯列署分勑书先下两将军清尘雨歇祥风动抱日常瞻五色云
　　画衣楚楚间青黄佥防民间俊秀郎未到御前先教习递分班次列成行
　　吕堰道中
　　四际天垂夜气凝平坡十里万枝灯风回逺戍三更漏问讯行宫膳未曾
　　博望道中
　　天际红云捧节旄襄阳大堤三丈高宿雨平添汉江水军门传向裕州朝
　　奉防三品乘轿
　　车行歴碌骑行徐早晚谁来问起居圣防分明优老大特教三品用肩舆
　　南阳
　　金字黄旗队队过云霓偏傍六龙多星聨火炬南阳道不到黄昬渡白河
　　郑州道中二首
　　宿雨丰泥燕子飞客心迢递送春归江河嵩少俱从幸麦浪翻空柿叶肥
　　节物惊心去日多功名无奈白头何中兴天子思丰沛一月官程两渡河
　　候驾渡河二首
　　豹旛雉尾午风和万乗时廵南渡河千尺楼舩龙出峡擢声齐和太平歌
　　三月一日春水波縠纹苔滑送黄河六龙自有风云翼飞度中流一睫过
　　驾渡河二首
　　积雨新晴河水平龙舟凤舸午风轻周王八骏空驰骤大禹三门正告成
　　水濶风恬晓露浓半空云气尽成龙万方无事君王圣河伯阳侯次第从
　　恭和圣制渡河余字二首
　　渺渺长河万里余昔年清澈见游鱼太平天子南廵日稳渡龙舟似板舆
　　天皇楼船百尺余波神送喜涌蜚鱼省方问俗勤王政白叟黄童捧帝舆
　　晓过御茶房
　　扎下行防按四方嫰黄帏幙下金床太阳出海高三丈照见流苏五色光
　　保安道中大风
　　汉王丰沛壮心多今上襄樊特地过花栁尽迎红日近山云重起大风歌
　　博望道中小雨
　　驿路风尘去转轻楚天云雨近清明碧油衫袂三分湿金缕旌旗一半晴
　　从幸显陵三首
　　春深南国半隂晴辇路无尘御盖轻旋着赐袍忙上马中官传道驾先行
　　板轿防舆渡碧山涧花岩树影龙顔云中别有通陵路防过前驱插大班
　　纯徳山前气脉长太平天子盛还乡从官文武拖犀玉靠着青松列两行
　　驾还
　　朝门南上紫坡陀灯火丛中玉辇过内侍双吹金觱篥教坊齐唱御銮歌
　　回銮歌四首
　　雨余江汉长波澜日照山峯起鳯鸾九鼎已成劳驻跸万方欢喜颂回銮
　　谒庙辞陵不尽情从官有旨许先行献皇开国分南楚成祖迁都奠北京
　　御笔分程意最深相兼七日到河隂凡情亦有思乡急何况君王社稷心
　　旧路重经不厌多龙舟衔尾俟黄河天心却与人心合若比来时气更和
　　泊黄河二首
　　元帅旌旗护六飞河南河北尽光辉追趋侍从聨舟发欢喜都人大驾归
　　兼程通夕雨还风却望行宫信未通文武先行遵诏旨好浮新霁镜光中
　　赵州闻栢乡驻跸
　　回銮分日第邮程御辇常兼四站行圣旨特怜人马乏栢乡驻跸道栾城
　　良乡行宫候驾
　　青山叠叠绕行宫万骑千官四面风防绣趋跄灯影下旂常摇曵月明中
　　发良乡
　　红日西飞白马东锦袍织带从官同亲知相见如相问日有新诗纪圣功
