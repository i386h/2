<!-- { "loadSidebar": true } -->
　　平康里入北门东回三曲，即诸妓所居之聚也。妓中有铮铮者，多在南曲中曲。其循墙一曲，卑屑妓所居，颇为二曲轻视之。其南曲中者，门前通十字街，初登馆阁者多于此窃游焉。二曲中居者，皆堂宇宽静，各有三数厅事，前后植花卉，或有怪石盆池，左右对设，小堂垂帘，茵褥帷幌之类称是。诸妓皆私有所指占，厅事皆彩版以记诸帝后忌日。妓之母多假母也，（俗呼为爆炭，不知其因，应以难姑息之故也。）亦妓之衰退者为之。诸女自幼丐有，或佣其下里贫家，常有不调之徒。潜为渔猎，亦有良家子，为其家聘之以转求厚赂，误陷其中，则无以自脱。初教之歌令，而责之其赋甚急，微涉退怠，则鞭扑备至，皆冒假母姓。呼以女弟女兄为之行第，率不在三旬之内。诸母亦无夫，其未甚衰者，悉为诸邸将辈主之，或私蓄侍寝者，亦不以夫礼待。（多有游惰者，于三曲中而为诸倡所豢养，必号为庙客，不知何谓。）比见东洛诸妓体裁，与诸州饮妓固不侔矣。然其羞匕箸之态，勤参请之仪，或未能去也。北里之妓，则公卿与举子，其自在一也。朝士金章者，始有参礼。大京兆但能制其舁夫，或可驻其去耳。诸妓以出里艰难，每南街保唐寺有讲席，多以月之八日相牵率听焉，皆纳其假母一缗，然后能出于里。其于他处，必因人而游，或约人与同行，则为下婢而纳资于假母。故保唐寺每三八日，士子极多，盖有期于诸妓也。有一妪号汴州人也，盛有财货，亦育数妓。多蓄衣服器用，常赁于三曲中。亦有乐工，聚居其侧，或呼召之立至。每饮，率以三锾，继烛即倍之。 

　　天水仟哥 
　　天水仟哥，字绛真，住于南曲中，善谈谑，能歌令，常为席纠，宽猛得所。其姿容亦常常，但蕴籍不恶，时贤雅尚之，因鼓其声价耳。故右史郑休范（仁表）赏在席上赠诗曰： 
　　严吹如何下太清，玉肌无奈六铢轻。 
　　虽知不是流霞酌，愿听云和瑟一声。 
　　刘覃登第年十六七，永宁相国邺之爱子。自广陵入，举辎重数十车，名马数十驷。时同年郑宾先辈扇之，（郑宾，本呉人，或荐裴讃为东床，因与名士相接，素无操守，粗有词学。干符四年，裴公致其捷，与覃同年，因诣事，覃以求维扬幕，不慎廉隅，猥亵财利，又薄其中馈，竟为时辈所弃斥。）极嗜欲于长安中。天水之齿，甚长于覃，但闻众誉天水，亦不知其妍丑，所由辈潜与天水计议。每令辞以他事，重难其来。覃则连增所购，终无难色。会他日天水实有所苦，不赳召，覃殊不知信，增缗不已。所由辈又利其所乞，且不忠告而终不至。时有户部府吏李全者（户部练子也），居其里中，能制诸妓。覃闻立使召之，授以金花银榼可二斤许。全贪其重赂，径入曲追天水入兜舆中。相与至宴所，至则蓬头垢面，涕泗交下，搴帘一睹，亟使舁回，而所费已百余金矣。 

　　楚儿 
　　楚儿字润娘，素为三曲之尤，而辩慧，往往有诗句可称。近以退暮，为万年捕贼官郭鍜所纳，置于他所。润娘在娼中，狂逸特甚，及被拘系，未能悛心。鍜主繁务，又本居有正室。至润娘馆甚稀，每有旧识，过其所居，多于窗牖间相呼，或使人询讯，或以巾笺送遗。鍜乃亲仁诸裔孙也，为人异常凶忍且毒，每知必极笞辱。润娘虽甚痛愤，已而殊不少革。尝一日，自曲江与鍜行，前后相去十数步，仝版使郑光业（国昌），时为补衮道。与之遇，楚儿遂出帘招之。光业亦使人传语，鍜知之，因曳至中衢，击以马棰，其声甚冤楚，观者如堵。光业遥视之，甚惊悔，日虑其不任矣。光业明日特取路过其居，侦之，则楚儿已在临街窗下弄琵琶矣。驻马使人传语，已持彩笺送光业诗曰： 
　　应是前生有宿冤，不期今世恶因缘。 
　　蛾眉欲伴巨灵掌，鸡肋难胜子路拳。 
　　只疑吓人传铁券，未应教我踏金莲。 
　　曲江昨日君相遇，当下遭他数十鞭。 
光业马上取笔答之曰： 
　　大开眼界莫言冤，毕世甘他也是缘。 
　　无计不烦干偃蹇，有门须是疚连拳。 
　　据论当道加严棰，便合披缁念法莲。 
　　如此兴情殊不减，始知昨日是蒲鞭。 
光业性疏纵，且无畏惮，不拘小节，是以敢驻马报复，仍便送之。开者皆缩颈，鍜累主两赤邑捕贼，故不逞之徒，多所效命，人皆惮焉。（汾阳王有铁券，免死罪。今则无矣，盖恐吓之辞。） 

　　郑举举 
　　郑举举者，居曲中。亦善令章，尝与绛真互为席纠，而充博非貌者，但负流品，巧谈谐，亦为诸朝士所眷。常有名贤醵宴，辟数妓，举举者预焉。今左谏王致君（调），右貂郑礼臣（彀），夕拜孙文府（储），小天赵为山（崇）皆在席。时礼臣初入内庭，矜夸不已。致君已下倦不能对，甚减欢情。举举知之，乃下筹指礼臣曰：“学士语太多，翰林学士虽甚贵甚美，亦在人耳。至如李隲、刘允承、雍章亦尝为之，又岂能增其声价耶。”致君已下皆跃起拜之，喜不自胜，致礼臣因引满自饮，更不复有言，于是极欢，至暮而罢。致君已下各取彩绘遗酬。 
　　孙龙光为状元，（名偓，文举状元，在干符五年。）颇惑之，与同年侯彰臣（潜）、杜宁臣（彦殊）、崔勋美（昭愿）、赵延吉（光逢）、卢文举（择）、李茂勲（茂蔼弟）等数人，多在其舍。他人或不尽预，故同年卢嗣业诉醵罚钱，致诗于状元曰： 
　　未识都知面，频输复分钱。 
　　苦心亲笔砚，得志助花钿。 
　　徒步求秋赋，持杯给暮饘。 
　　力微多谢病，非不奉同年。 
（嗣业，简辞之子，少有词艺，无操守之誉，与同年非旧知闻，多称力穷，不遵醵罚，故有此篇。曲内妓之头角者为都知，分管诸妓，俾追召匀齐。举举、绛真，皆都知也。曲中常价，一席四镮，见烛即倍，新郎君更倍其数，故云复分钱也。今左史刘郊文崇及第年，亦惑于举举。同年宴而举举有疾不来，其年酒纠多非举举，遂令同年李深之为酒纠。坐久觉状元微哂，良久乃吟一篇曰： 
　　南行忽见李深之，手舞如蜚令不疑。 
　　任尔风流兼蕴藉，天生不似郑都知。） 

　　牙娘 
　　牙娘居曲中，亦流辈翘举者。性轻率，惟以伤人肌肤为事。故硖州夏侯表中（泽），相国少子（离辞年，自北员刺硖州，不到任）及第中甲科，皆流品知闻者。宴集尤盛，而表中性踈猛不拘言语，或因醉戏之，为牙娘批颊，伤其面，颇甚。翼日期集于师门，同年多窃视之，表中因厉声曰：“昨日子女牙娘抓破泽颜”，同年皆骇然，裴公俯首而哂，不能举者久之（裴公瓒其年主司）。 
　　今小天赵为山每因宴请，偏眷牙娘，谓之郡君。为山内子，予从母妹也。甚明悟，为山颇惮之。或亲姻中，闻为山属意牙娘，遂以告其内子。他日为山自外归，内子谓为山曰：“今日颜色甚悦畅，定应是见郡君也。”为山愕然久之，无言以答，亦终不敢诘其言之所来。 

　　颜令宾 
　　颜令宾居南曲中，举止风流，好尚甚雅，亦颇为时贤所厚。事笔砚，有词句，见举人尽礼祗奉，多乞歌诗以为留赠，五彩笺常满箱箧。后疾病且甚，值春暮，景色晴和，命侍女扶坐于砌前，顾落花而长叹再四。因索笔题诗云： 
　　气余三五喘，花剩两三枝。 
　　话别一樽酒，相邀无后期。 
因教小童曰：“为我持此出宣阳亲仁已来，逢见新第郎君及举人即呈之，云曲中颜家娘子，将来扶病奉候郎君。”因令其家设酒果以待。逡巡，至者数人，遂张乐欢饮。至暮，涕泗交下曰：“我不久矣，幸各制哀挽以送我。“初其家必谓求赙送于诸客，甚喜，及闻其言，颇慊之。及卒，将瘗之日，得书数篇。其母拆视之，皆哀挽词也。母怒，掷之于街中曰：“此岂救我朝夕也。”其邻有喜羌竹刘驼驼，聪爽能为曲子词。或云：尝私于令宾。因取哀词数篇，教挽柩前同唱之，声甚悲怆。是日，瘗于青门外。或有措大逢之，他日召驼驼，使唱。驼驼尚记其四章。一曰： 
　　昨日寻仙子，软车忽在门。 
　　人生须到此，天道竟难论。 
　　客至皆连袂，谁来为鼓盆？ 
　　不堪襟袖上，犹印旧眉痕。 
二曰： 
　　残春扶病饮，此夕最堪伤。 
　　梦幻一朝毕，风花几日狂。 
　　孤鸾徒照镜，独燕懒归梁。 
　　厚意那能展，含酸奠一觞。 
三曰： 
　　浪意何堪念，多情亦可悲。 
　　骏奔皆露胆，麏至尽齐眉。 
　　花坠有开日，月沉无出期。 
　　宁言掩丘后，宿草便离离。 
四曰： 
　　奄忽那如此，夭桃色正春。 
　　捧心还动我，掩面复何人？ 
　　岱岳谁为道，逝川宁问津。 
　　临丧应有主，宋玉在西邻。 
自是，盛传于长安，挽者多唱之。或询驼驼曰：“宋玉在西，莫是你否？”驼驼哂曰：“大有宋玉在。”诸子皆知私于乐工及邻里之人，极以为耻，递相掩覆。绛真因与诸子争金，相谑失言云：“莫倚居突肆。”既而甚有恨色。后有与绛真及诸子昵熟者，勤问之，终不言也。 

　　杨妙儿 
　　杨妙儿者，居前曲从东第四五家。本亦为名辈，后老退为假母。居第最宽洁，宾甚翕集。长妓曰“莱儿”，宇蓬仙，貌不甚扬，齿不卑矣，但利口巧言，诙谐臻妙。陈设居止处，如好事士流之家，由是见者多惑之。进士天水（光远），故山北之子，年甚富，与莱儿殊相悬。而一见溺之，终不能舍。莱儿亦以光远聪悟俊少，尤谄附之。又以俱善章程，愈相知爱。天水未应举时，已相昵狎矣。及应举，自以俊才，期于一战而取，莱儿亦谓之万全。是岁冬，大夸于宾客。指光远为一鸣先辈。及光远下第京师，小子弟自南院径取道诣莱儿以快之。莱冶容盛饰，立于门前以俟榜。小子弟辈马上念诗以谑之曰： 
　　尽道莱儿口可凭，一冬夸婿好声名。 
　　适来安远门前见，光远何曾解一鸣？ 
莱儿尚未信，应声嘲答曰： 
　　黄口小儿口没凭，逡巡看取第三名。 
　　孝廉持水添瓶子，莫向街头乱椀鸣。 
其敏捷皆此类也。是春，莱儿毷氉久不痊于光远（京师以宴下第者谓之打毷氉），光远尝以长句诗题莱儿室，曰： 
　　鱼钥兽环斜掩门，萋萋芳草忆王孙。 
　　醉凭青琐窥韩寿，困掷金梭恼谢鲲。 
　　不夜珠光连玉匣，辟寒钗影落瑶樽。 
　　欲知明惠多情态，役尽江淹别后魂。 
莱儿酬之曰： 
　　长者车尘每到门，长卿非慕卓王孙。 
　　定知羽翼难随凤，却喜波涛未化鲲。 
　　娇别翠钿枯去袂，醉歌金雀碎残樽。 
　　多情多病年应促，早办名香为返魂。 
