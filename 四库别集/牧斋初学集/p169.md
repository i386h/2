<!-- { "loadSidebar": true } -->
    吴郡严柞子若妻钱氏，先祖封礼部侍郎讳某之孙，先君封礼部侍郎讳某之女，少保严文靖公讳讷之孙妇，试中书舍人讳治之妇也。先祖举嘉靖己未进士，文靖公为座主。先君少孤，文靖公召致家塾，命中书为之主。中书生十子，而子若其弟九子也，故先君以吾妹归焉。妹之适严氏也，中书初殁，家贫多子，不能具中人之产。习劳执勤，不惮夙夜。叔妹妯娌，列屋如鸡栖，庭户交错，机杼之声相闻，处之怡怡然，然，未尝有违言谇语也。子若习举子不就，性好聚书，故家旧里，冷摊小肆，翻阅访求，如有弗得，简啮翰覃穿鼠穴，装潢补缉，目眵手茧。久之聚书至数千卷。贾人多就钞传写，因以购得秘本，营求贸易，辗转不厌，其得以穷老自娱，亦用此也。子若专勤书癖，亡失衣冠，有朱公叔之风。性俭啬，数米而炊。家人啼号，掩耳弗顾。吾妹乳哺子女，支持婚嫁，头蓬不栉，衣垢不浣，以其身为席荐为帷盖者，垂四十年，尝叹且泣曰：“我为劳人于严氏足矣，不知何年了此债也？”崇祯己卯七月，病，庸医误药之，暴卒，年五十有五。吾妹亡，子若忽忽不乐，性理荒忽，若不知人，卧蓐三年，癸未十二月卒，年六十。吾妹生子一人，女六人，庶男子二人，女四人。长子有翼，卜以甲申二月合葬于凤皇山之新阡。 
    呜呼！吾终鲜兄弟，有异母之妹二人。先君爱其女异甚，视其婿犹子也。先君既没，吾妹事吾母顾太淑人益亲。岁时归宁，诸甥男女，扶床绕膝。吾晚而生子，妹抚爱之，逾于己子也。癸酉，太淑人见背。七年哭吾妹，又三年哭归氏妹，今又哭子若。天之使余δ晚孤特，块然久居此世者，何也？铭曰： 
    葬从其夫，铭从其妻。终天之哀，视此涕Д。 

初学集卷七十五 
    ○谱牒（二） 

（故叔父山东按察司副使春池府君行状（代先大夫）） 
    钱氏之先，始于铿。其后吴越武肃王始有土地，家世蕃衍。有宋之季，有通州太守讳迈者，其子曰千一公，讳元孙，渡江家常熟之奚浦，遂世居常熟。自千一以下至府君，凡十二代。府君之先，曰我王父赠奉政大夫刑部河南清吏司郎中府君，讳体仁。郎中之先，曰授承事郎府君，讳元祯。又其先，曰授承事郎府君，讳泰。自郎中以上，皆以节侠好施称于四方。公讳顺德，字道充，别号春池。我王父生子五人，我先君实维元兄，公于伦次为中子。王父少遭闵凶，家业中落。公与先君掉鞅文囿，思一大振起之，易衣并食，焚膏宿火，蚊虻肤，则纳其足两瓮中，专勤不懈。积数十年，先君举进士高第，浃岁而殒。嘉靖乙丑，公遂成进士。趣驾归省，不应制策。又三年，乃释褐授刑部广东清吏司主事。御史路楷阿分宜故相旨，曲杀直臣沈钅柬论死。新郑再起，欲尽返华亭之政，遂议出楷。尚书以属公。公曰：“某所知者，朝廷三尺法耳，不知华亭、新郑云何也。即明公欲贷楷，请无以不肖名署爰书。”尚书为之舌缩，以属他郎，而楷卒从轻比焉。癸酉，虑囚关中，甲戌，奔王父丧以归。丁丑，服除。公在比部，由主事历员外、郎中，端审奉法，朝右有声。己卯，六年考满，升湖广常德府知府。公为政，却羡余，蠲苛细，栉爬垢病，惠养小弱。定履亩之议，田以上下丰确为差，而黠豪者不得以避徭役。复条鞭之法，民赋尽输于官，官为雇役，而民不扰。严兼并之禁，归流亡之民，而户口以岁益。定储谷之额，每百里为委积，以赈凶饥，而吏不得以取盈。修堤堰，缮守御，立保甲，严巡警。常德襟江带湖，地垫而役繁，民多流离。公至期年，郡乃大治。以王母赵太宜人丧，解官归。甲申，补福建兴化府知府。自十有二月至于六月不雨，公步祷于蟹泉而雨，明日大雨，往复崎岖，冲泥陷淖。父老夹道喧呼，曰：“使君其乘矣。”郡人给事中方万有为作颂焉。丁亥，升浙江按察司副使，备兵嘉湖。嘉兴绅为宗人婿者，其舍人子叩头迓公于厅事。公不怿，请它徙。得徙金衢道，以病调简。辛卯，补山东之武德道。武德运艘要冲，而所辖海丰、沾化、利津，棋布海上，与天津唇齿。倭方躏朝鲜，公搜军实，缮板干，具舟车，亻待糗粮，亟请于巡按御史曰：“无张皇，无夸大，修实备，庀实事，镇静以戢民，戒严以待寇。”御史弗善也，疏论公忄匡怯不任倭事，乞徙内地。公通籍二十余年，官不逾臬副，又再得量移，遂决计不复出。巡抚赵公可怀荐公需调久次，当超迁以竟其用。疏下所司知之。 
    公服官廉谨，计口食俸，随牒平进，白首外僚，是故右公者或未必称其才，而兼公者卒不能訾其守。王父性严重，以朝典治其家。公既登第，少拂意，长跪谢罪，至介宾客以请乃解。生平动止自矩，未尝有疾言失色，盖得之庭训者为多。居恒悛悛如老书生，补衣角巾，低首徒步，食不过二簋，饮不过三爵。堂无楹桷之饰，室无纨绮之御。 
    生平不以问学盖人。及其卒也，发其箧中之书，丹铅俨然，标记错互，人始知其老而好学也。公之居乡居官，大略如此，斯可谓之恭敬温文笃实辉光之君子矣。初，先君通支干五行之学，尝语公曰：“吾与若法皆当贵，然若当胜我，我患无年耳。”先君寝疾弥留，剑七岁孤以授公曰：“以累汝。”故先君之殁也，公以小子为子，小子亦以公为父。公娶于赵，生三女子。侧室沈氏，生二男子，长曰世臣，次曰世显，后先以病夭。公晚年痛悼闵默，疾病缠绵，万历二十八年岁在庚子十二月初六日，饰巾易箦，终于里第，享年六十六。公之幼子曰世熙，其孙曰谦贞，幼孺在抱，奉即位，呱呱之声，与号踊上下。小子追话言之在耳，抚孤童之在髫，送往事居，俯仰再世。日月逾迈，惭负生成，呜呼痛哉！公夫人赵氏，累封安人，温柔敬直，式是嫔则。抚沈所出之子，逾于己生。沈亦有妇德，事君夫人，居宠益畏。公之子孙稍长，奉夫人之命，将卜葬公于墅桥之新阡。惟食小子，毒痛冯塞，不能文字，庸敢濡血记事，排缵梗概，庶几得请于君子以志公之墓。谨状。 

◎从父弟忠甫、令甫圹志（代先大夫） 
    从父弟长曰世臣，字忠甫，次曰世显，字令甫，叔父副使府君之二子也。初，府君以隆庆戊辰释褐，己巳乞假归，生忠甫于徐州，小名曰徐州。辛未官刑部，生令甫于京师。两弟之生也，相去仅三岁。生同母，长同师，同补博士弟子员。忠甫淑茂温文，有淑人君子之度；而令甫性伉爽，多才艺，学书鼓琴，习射度曲，游戏及之，即老于其伎者，自谓弗如也。府君均爱二子，而尤属望次子，以谓能大其家。万历乙未，令甫病瘵卒，年二十五，戊戌忠甫病伤寒不汗，亦卒，年三十。 
    余老于诸生，以《春秋》讲授，府君命两弟从余游。余少失父，以叔父为父，终鲜兄弟，以两从父弟为弟。而两弟既兄我，又师事我，孰谓皆去我而死？斯柳子厚所谓析余之形，残余之生者耶？初，府君为兴化太守，为两弟占梦于九鲤仙，手记其事，留故箧中，曰：“余梦至里第，次儿偃卧楼北窗下，有老医长身而髯者，曰：‘非得红铅夺命丹，不可为矣。’余缓步下楼，长儿芒芒奔来，以先君之命趣呼余。余随长儿入旁室中，漆灯荧荧，先君课两儿读甚严。长儿从案上翻一帙示余。装潢潦草，如市肆所刻时文者，丹铅涂乙相间，指其中一篇曰：‘此人考第一，即中会元。’余谛视之而觉。”此府君所记占梦之大略也。及令甫之病也，有老医孙梦云来自吴门，长身而髯，则所梦也。诊之曰：“草木之药，无所用之矣。安所得红铅夺命丹乎？”府君为求药于金陵，未至而卒。忠甫后四年亦卒。然则府君之记，所谓长儿芒芒奔来者，象兄弟之相追随以逝也。漆灯荧荧者，象幽室也。王父课两孙读者，言当从王父于地下也。而忠甫之卒也，为戊戌之三月，顾太史起元首举南宫，其所试国学文字，为冯祭酒所赏识者，忠甫求得其刻本，以献于府君。府君手自标注，命传写之。浃日而忠甫暴卒。然则梦中所云云，盖暗记其死之年与其月也。然府君占梦时，太史尚童稚，人世之荣枯死生，固已前定。而课试之卷牍，点定之朱黄，已显显然见之梦中，此尤奇也。世之冯知死权，悍然欲与司命争者，其亦为鬼神之所靳，忄费而不自知也。於乎！其可哀也已！忠甫卒之月，尝之郡城，祈梦于韦苏州，梦小婢抱一子曰：“此若遗腹子也。”惊而寤曰：“吾妇方有身，而抱子者此弱小婢也，吾其殆矣。”归而病卒。逾月，果生一男子，然卒夭。所谓遗腹子者，独兆忠甫死耳。呜呼！其亦可谓之妖梦已矣！令甫生一男子，曰谦贞，今渐长，崭然露头角。两弟之葬也，余渍泪执笔，以志其圹，而又为之辞以告哀曰： 
    大均播物兮，ㄈ诡渺茫。札瘥夭昏兮，大命靡常。吁嗟公子兮，竞爽翱翔。颜色姣好兮，被服炜煌。於乎哀哉兮，今也则亡。青帏列列兮，素帷双双。神理荼毒兮，道路伤。掌梦是践兮，漆灯告祥。从而父祖兮，于彼幽荒。追随后先兮，九京一堂。一人有子兮，宗┙之庆。祭祀孔时兮，窀穸相望。我躬兮，视天芒芒。辞以矢哀兮，讯彼巫阳。 

    （从祖父令甫钱君墓表） 
    君讳世显，字令甫，从祖祖父宪副府君之中子也。我曾祖王父赠刑部府君有五子，长为我王父，次则宪副府君。府君有三子，而君与其伯兄讳世臣者，皆先府君以卒。伯无子，而君有子曰谦贞，葬君于宪副府君墅桥之新墓。君兄弟友爱，其也，异兆而相望，成其志也。初，我王父举进士，无禄即世，病革，剑先君以授宪副府君。府君抚先君于孤孩，克有成立。迨两从祖父之长也，先君已称名师宿儒，有声场屋矣。先君以无兄弟，移其友于从弟，相爱不啻手足。而从祖父之视先君，则师弟子如也。当是时，吾家方贵盛，岁时伏腊，文酒谈宴，群从子姓，相遨嬉征逐者，不下数十人。君年最少，才气骏发，出其辈行。间相与品题人物，商略翰墨，皆娓娓厌听。酒酣以往，自起度曲，谈谐杂出，击剑起舞，坐客皆留连不肯去。而君又鲠介好直言，慷慨急人之难，先君尤笃爱之，以为真吾弟也。君卒，先君哭之恸。伯与宪副府君亦相继卒，单妻稚子，相吊，先君倾身抚之，壹如宪副府君之抚己也。 
