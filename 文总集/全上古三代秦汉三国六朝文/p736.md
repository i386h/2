<!-- { "loadSidebar": true } -->
　　案礼丧服传，有死宫中者，三月不举祭，不别长幼之与贵贱也。皇女虽曰婴孩，臣窃以为疑。（《晋书·礼志》上，《通典》五十二，太元十一年九月，皇女亡，及应祠，宁奏，于是使三公行事。）

　　○祭殇议

　　祭法，王祭嫡殇。下及五代，愍怀太子殇太孙，哀太孙、冲太孙，自是先帝嫡殇，历代弥久，而庙祀之礼，于今未废，谓非礼典之意，宜从埋主之例。（《通典》五十二）

　　○为旧君服议

　　吊服加麻，轻末之服。臣为君服斩衰，旧君齐衰三月，此古今所以得异。甯谓臣有贵贱，礼有隆杀，州郡纲纪，察举辟命之吏，闻旧君丧，应即奔赴，在官之人，亦宜弃职而去，虽不皆与礼合，称情立文也。或曰，州郡守牧丧，官吏为之齐衰，故服旧君缌麻，所以为轻重之杀也，臣为君服斩，三代之达礼，秦罢侯置守，虽不继位，皆有吏臣，岂不得准古诸侯也。（《通典》九十）

　　○启国子生假故事

　　国学开建，弥历年载，讲诵之音靡闻，考课之绩不著，良由达道之训未弘，钻仰之心弗至，陵替文源，宜见整正。谓应断假，精加督励，严其师训，举善黜违。（《御览》六百三十四）

　　○启断众公受假故事

　　伏见内外众官，陈假纷纭，烦黩无已。旧有急假，一月五急，一年之中，六十日为限，不问虚实，相率如此；诬罔视听，烦秽官曹，举世行之，不以为非。急假之制，唯以父母妻子为辞，而伯叔兄弟，制所不及，长偷薄之风，亏敦睦之化。臣谓宜去病解之故，制一年令赐表（一本作裘，案表裘皆有误。）假日，随其所欲之适，任其取日多少，假宁。（疑作定。）令曰。诸内外官五月给田假，九月给受衣假，为两番，各十五日。田假若风土异宜，种收不等，通随给之。又曰，诸百官九品私家附庙，除程给假五日，四时祭祀，各给假四日。（本注，并课主祭者。）去任所三百里内亦给程。（本注，若在京都除祭者，仍各依朝参制。）又曰，诸文武官若流外已上者，父母在，三年给定假三十日。其拜墓，五年一假十（一本作七。）日，并除程，若已经还家者，计还後给。其五品己上，所司审勘，当于事毋阙者奏，不得辄自奏请。亲冠假三日，五服内亲冠给假一日，并不给程。又曰，诸婚给假九日除，程周亲婚嫁五日，大功五（一本作三。）日，小功已下一日，并不给程。已下无主者，百里内除程，若本服周亲已上，疾病危笃，远行久别，及诸急难，并量给假。（同上，又略见北堂书钞三十二。）

　　○厨籍教

　　籍官之大信，而比散在众曹，此不可也。可令作十五厨籍，一县一厨。（《御览》七百十七）

　　○文书教

　　土纸不可以作文书，皆令用藤角纸。（《初学记》二十一）

　　○答徐邈书

　　礼，郊牲必在涤三月。公羊传养二卜，二卜者，谓本卜养二牲也。帝牲不吉则卜稷牲，稷牲不吉则不郊，盖所以敬天神而後人鬼也，无本郊不涤牲之礼，牲唯具用，非吾所闻也。凡告用制币，先儒有明义也。（《通典》五十五）

　　子不得以爵命母，妃是太子妇号，必也正名，宁可以称母也？（《通典》七十二）

　　案公羊传，母以子贵，当以此义为礼。礼有君之母非夫人者，以此推之，王者之母，亦何必皆后乎？所为尊母，非使极尊号也，并后匹嫡，讥存春秋，谓宜称皇太夫人，下皇后一等，位比三公，此君母之极号也。称夫人，则先后之臣也，加皇太，则至尊之母也。皇，君之谓也，君太夫人，岂不允乎？（《通典》七十二）

　　○与谢安书

　　称无子而养人子者，自谓同族之亲，岂施于异姓。今世行之甚众，是为逆人伦昭穆之序，违经典绍继之义也。（《通典》六十九）

　　○难戴逵论马郑二义书

　　传云，不满八岁为无服。则八岁以上不当引此也。寻制名之本意，父之于子，下殇小功，犹有缌麻一阶，非为五服已尽，而不以缌麻服之者，以未及人次耳。（《通典》九十一，范甯与戴逵书，问马郑二义，逵答云云，甯又难逵。）

　　○答王书论慧远慧持孰愈

　　诚为贤兄贤弟也。（《高僧传》）

　　○答王朔之问天子为后父母服

　　王朔之问范甯云，至尊为后之父母服不？意谓虽居尊位，亦当不以己尊而便降也。甯答曰，王者之于天下，与诸侯之于一国，义无以异，今谓粗可依准。（《通典》八十）

　　○答谯王恬问王子为慈母服

　　谯王司马恬问范甯曰，妾有二子而出嫁，君命他妾兼子为其母，所命妾今亡，子当有服不？答曰，昔男子外有傅，内慈母，君命教子，何服之有。（《通典》八十一）

　　○答曹述初问为前妻父母服

　　遭述初问范甯曰，有人再娶後妻，无父母，而前妻父母亡，当有服不？甯答曰，礼小记云，从服者，所从亡则已。今妻既卒，则无所从，不应服也。（《通典》九十五）

　　○又答曹述初难

　　述初又难曰，妻为夫党，既为属从，至于夫卒，服之无亏。妻之父母，而妻卒则已，统例准情，不见其义。若以妻之父母，不得准夫之旁亲，实所疑也。小记所称，自谓臣为君党，妾子为君母党服耳。宁又答曰，世间行事，鲜有同者，此亦无准据，殆是率心而行也。（《通典》九十五）

　　○答郑澄问已拜时而夫死服

　　郑澄问，弟女当适武留繇儿，留去年自将儿来拜时，其儿今卒，不知弟女当奔吊否？若吊，著何服？范甯答曰，礼曾子问，娶女有吉日，而女死，如之何？孔子曰，婿齐衰而往吊，既葬而除之，夫死亦如之。谓斩衰也。谓既亲拜舅，宁当重于吉日耳。（《通典》九十九）

　　郑又问，若拜舅为重于吉日，应服斩，诚如来告，若拜傍亲，复云何，昔荀启拜时而卒，庾家女不往吊，不被讥，何也？再答曰，三代殊制，礼有因革，意为娶女有吉日，理轻于拜舅，复重于拜馀人。荀氏海内名族，庾则异行之门，想其不奔吊，必有所据。（同上）

　　○答殷仲堪问改葬复虞

　　殷仲堪问范甯曰，荀讷议太后改葬，既据言不虞，朝廷所用，贺要记云三月便止，何也？甯答曰，贺无此文，或好事者为之邪？不见马郑贺范说改葬有虞。神已在庙，虞何为哉？（《通典》一百二十）

　　○答王荟问丧服变除

　　王荟问范甯曰，人有父在遭母丧，十七月乃得葬，便当顿除，更复练祥邪？答曰，三年而後葬者，必再祭，练祥之祭也。主丧不除，未葬不变也。十七月既祥，即除服，不礻覃可知也。（《通典》一百三十）

　　○春秋谷梁传集解序

　　昔周道衰陵，乾纲绝纽，礼坏乐崩，彝伦攸<攵>，弑逆篡盗者国有，淫纵破义者比肩，是以妖灾因衅而作，民俗染化而迁，阴阳为之愆度，七曜为之盈缩，川岳为之崩竭，鬼神为之疵厉。故父子之恩缺，则小弁之刺作，君臣之礼废，则桑扈之讽兴，夫妇之道绝，则谷风之篇奏，骨肉之亲离，则角弓之怨彰，君子之路塞，则白驹之诗赋。天垂象见吉凶，圣作训纪成败，欲人君戒慎厥行，增修德政，盖诲尔谆谆，听我藐藐，履霜坚冰，所由者渐，四夷交侵，华戎同贯，幽王以暴虐见祸，平王以微弱东迁，征伐不由天子之命，号令出自权臣之门，故两观表而臣礼亡，朱干设而君权丧，下陵上替，僭逼理极，天下荡荡，王道尽矣，孔子睹沧海之横流，乃喟然而叹曰，文王既没，文不在兹乎！言文王之道丧，兴之者在己。于是就大师而正雅颂，因鲁史而春秋，列黍离干国风，齐王德于邦君，所以明其不能复雅，政化不足以被群后也。于时则接乎隐公，故因兹以托始，该二仪之化育，赞人道之幽变，举得失以彰黜陟，明成败以著劝诫，拯纲以继三五，鼓芳风以扇游尘，一字之褒，宠宠华兖之赠，片言之贬，辱过市朝之挞，德之所助，虽贱必申，义之所抑，虽贵必屈，故附势匿非者，无所逃其罪，潜德独运者，无所隐其名，信不易之宏轨，百王之通典也。先王之道既弘，麟感化而来应，因事备而终篇，故绝笔于斯年，成天下之事业，定天下之邪正，莫善于春秋。春秋之传有三，而为经之旨一，臧否不同，褒贬殊致。盖九流分而微言隐，异端作而大义乖，左氏以鬻拳兵谏为爱君，文公纳币为用礼；谷梁以卫辄拒父为尊祖，不纳子纠为内恶；公羊以祭仲废君为行权，妾母称夫人为合正。以兵谏为爱君，是人主可得而胁也。以纳币为用礼，是居丧可得而婚也。以拒父为尊祖，是为子可得而叛也。以不纳子纠为内恶，是仇雠可得而容也。以废君为行权，是神器可得而窥也。以妾母为夫人，是嫡庶可得而齐也。若此之类，伤教害义，不可强通者也。凡传以通经为主，经以必当为理。夫至当无二，而三传殊说，庸得不弃其所滞，择善而从乎？既不俱当，则固容俱失。若至言幽绝，择善靡从，庸得不并舍以求宗，据理以通经乎？虽我之所是，理未全当，安可以得当之难，而自绝于希通哉？而汉兴以来，瑰望硕儒，各信所习，是非纷错，准裁靡定，故有父子异同之论，石渠分争之说，废兴由于好恶，盛衰继之辩讷，斯盖非通方之至理，诚君子之所叹息也，左氏艳而富，其失也巫；谷梁清而婉，其失也短；公羊辩而裁，其失也俗，若能富而不巫，清而不短，裁而不俗，则深于其道者也。故君子之于春秋，没身而已矣。升平之末，岁次大梁，先君北蕃回轸，顿驾于吴，乃帅门生故史，我兄弟子侄，研讲六籍，次及三传，左氏则有服杜之注，公羊则有何严之训，释谷梁传者虽近十家，皆肤浅末学，不经师匠，辞理典据，既无可观，又引左氏公羊以解此传，文义违反，斯害也己。于是乃商略名例，敷陈疑滞，博示诸儒同异之说，昊天不吊，太山其，匍匐墓次，死亡无日，日月逾迈，及视息，乃与二三学士及诸子弟，各记所识，并言其意，业未及终，严霜夏坠，从弟雕落，二子泯没，天实丧予，何痛如之。今撰诸子之言，各记其姓名，名曰春秋谷梁传集解。（唐石经拓本）

　　○王弼何晏论

　　时以浮虚相扇，儒雅日替，甯以为其源始于王弼、何晏，二人之罪深于桀纣，乃著论曰：

　　或曰：“黄唐缅邈，至道沦翳，濠濮辍咏，风流靡托，争夺兆于仁义，是非成于儒墨。平叔神怀超绝，辅嗣妙思通微，振千载之颓网，落周孔之尘纲，斯盖轩冕之龙门，濠梁之宗匠。尝闻夫子之论，以为罪过桀纣，何哉？”

