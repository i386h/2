<!-- { "loadSidebar": true } -->
　　送南道宋侍御升真定太守之任名宜，乙未三月十日 
　　
　　行迈何於於？专城新剖符；昔骑青骢马，今乘朱轮车。问是谁刺史？唐时宋大夫；若人秉明德，福星辉上都。所重在畿辅，圣主今虞唐。 
　　
　　寄题心期院诗有序 
　　
　　　　　心期，心学也。亭旧卜五溪，已而不果。督学闻人君诠、巡按虞君守愚既定九华山两书院，池州守侯君缄、贰守任君柱，以前御史柯君乔及诸生吴筥、江学曾之请，卜无相寺后地为心期下院，以便来学登山者之小憩讲习也。甘泉子闻而作是诗，刻之院壁。 
　　
　　心期在何处？十载念存存；不住五溪流，超然无相前。无相夫何如？有物为之先；举手见九华，回头看逝川。梦中此何景？与我同自然。前朝谁地主？高人王季文。昔为讲席地，今化梵林禅；天道有往复，邪正互相沿。闻虞并骢马，指顾来开山；徘徊两书院，仍结心期缘。黄堂有贤主，吴江诸席珍；双峰子柯子，同洗金沙泉院西泉名。一洗心体真，再洗天地新。何□□□□，熙穆如初春。作诗矢心期，他时看浴云。 
　　
　　送程太守资之南昌 
　　
　　昔在东都时，南守有陈蕃；孺子本高标，孤榻为之悬。云卿踰垣来，素餐织屦钱；三贤久已逝，意气凛犹存。君乘五马去，缓辔西湖前；履地若思齐，为我访其人。君材堪大厦，岂但烹小鲜；古来多入相，黄霸起颖川。 
　　
　　送许太守管之兴化 
　　
　　兴化古名郡，庙为长者留李宏；何以称长者？筑陂灌民畴。闻有障海堰，亦有黄公桥旧名定海桥，前守黄君一道所修故云。桥成不自度，鹊去空遗巢。鱼性恶其网，人情忌其高；令德全恺悌，吐茹岂刚柔。民俗望风变，再来段大夫志录段鹏知兴化，旧俗为之一新。 
　　
　　寄题九华山书院有序 
　　
　　　　　九华山甘泉书院，在书堂记之址，与阳明书院相上下。门人江学曾诸生既不得於五溪者之所改图，池守侯君缄、贰守任君柱之所请，前御史柯君乔之所赞，督学闻人君诠、巡按虞君守愚之所定卜而创置，以为甘泉子他时归隐之所憩息，而与诸生之所欲习之地者也。余欲拂衣以往而未能也，聊作诗，寄意神游焉。 
　　
　　昔年阳明子，为我说九[华]；夜□梦此山，令我胸嵯峨。九[华]后□□，是为太极门；得意何必登，神游九有全。两君回、虞也开两堂，二侯侯、任也为赞襄；下上如生平，千载同徜徉。堂□□城外，九华於兹会；甘泉山堂前，堂胜益可爱。诸贤若爱泉，人人有真源；自酌乃自得，且勿信吾言。 
　　
　　寿闻人母王大夫人七十华诞诗有序 
　　
　　　　　祁门程生清告甘泉子曰：「六月十二，寔维我宗师北江子闻人先生母夫人七十初度之辰，维我公以道义之雅，宜有言以寿祝。」甘泉子曰：「寿其可知也，北吾素所期於北江子以致之於太夫人者也，且以学曾子之事亲而方诸老莱子之儿戏，以豸绣而善养，当乎斑衣之舞跌，诚未知其孰贤也。吾何爱於言哉？言之不足，遂长言之。」 
　　
　　王母下瑶台，开颜宴曾孙；亦有偷桃儿，闯焉来窥门。夫人天姥精，圣善女中英；阳明为之侄，海日为之兄。盛夏物生长，天地何高广？有子开寿筵，万寿歌遗响。何谓寿之道？生生之谓寿；何以寿生生？天地共悠久。 
　　
　　送刘祠祭实夫迁宪佥之广右 
　　
　　昔我犹词垣，刘子居黄门；一挥紫薇幕，为发抗直言。今[我]掌南礼，实夫[在]祠祭；不[减]骯脏姿，徐思强人音。□□不失听，为下不失正；岂□□贯城，可使天下定。 
　　
　　福山素心亭诗有序 
　　
　　　　　尝闻婺源有福山之胜，山有总灵洞，有自然岩，其余名胜不可胜纪。有泉曰洗心泉，方生纯仁及瓘兄弟，黄生善及奇叔侄，与诸同志治之为讲学之地。泉上有亭，予名之曰素心亭。夫心之自然，是以总灵，故洗心则心素矣，素心则无所用洗矣。因作诗寄题其上，以示诸同心者。 
　　
　　福山福何如？百顺之谓福；左刚石山而右柔土山，阴阳合其德。天一以生水，水泉应心澄；是名为洗心，是心亦何形？无形亦无滓，素心无可洗；吾将携素琴，为君鼓於此。 
　　
　　题春庵为周医士，乙未六月二十九日 
　　
　　求春春庵中，春了无可觅；逍遥坐灵台，生意盎充塞。问春从何来？来处亦无迹；化为方寸丹，可起天下瘼。 
　　
　　送令尹王君时简之崇仁 
　　
　　郎星耀江濒，百里剖符新；问道秉信车，逍遥入崇仁。仁者视民伤，割鸡忌烹鲜；恺悌有乾禄，平易为近民。此地昔多岐，行行戒迷津。 
　　
　　送李希孟掌教安义 
　　
　　希孟问我言？我言然不然；语贤以希孟，希圣以希天。□岂外此哉？万性同一原；送子去安义，安义斯安仁。仁义已皆得，遐以不作人。 
　　
　　寄寿别驾潜庵曾先生华诞诗 
　　
　　罗浮七洞天，增城为近邻；龟峰与鹤岭，瑞日生紫云。逢辰思岳降，渺然忆怀人；若人抱潜德，於我为交亲。别驾不肯展，凤毛光日新；望云开寿域，系此斑衣身；龟以祝奇算，鹤以呈遐年；我为歌南山，寿之於无垠。 
　　
　　赠延平太守沈君景明之任 
　　
　　五马何刺史？天曹照延平；因君履贤地，令我思齐生。毫厘千里辨，终古有余情；为我拜其墓，因之扣天灵。天灵自不远，参前或倚衡；之子怀明德，煌煌曜福星。以□□民隐，三载治功成。 
　　
　　题听雪 
　　
　　人皆知雪形，子独知雪声；雪形知洁白，雪声知轻清。人皆知形声，我独知性情；形声得其似，性情契元精。何以为元精？阴阳无定名；既已无定名，我诗何足征。 
　　
　　赠谢生显归祁门 
　　
　　吾闻谢上蔡，克己最精明；自谓知本体，主翁长惺惺。如何习危阶，未去十年矜；忘助两勿间，天理自已呈。真机一入手，骄吝何由生？归哉谢氏子，九万慎程途。 
　　
　　二子涉长江二章章十句 
　　
　　　　　二子涉长江，赠沈生、高生还维扬也。珠也沉潜、简也高明，然沉潜而不滞，是故有刚克焉；高明而不亢，是故有柔克焉。二子者，皆能超然不落忘助，自损益以归中正者也，於其还也，赠以此诗，究知本之学焉。 
　　
　　二子涉长江，采采秋芙蓉；采之欲奚为？怀彼无极翁。采花食其实，实衷苦心同；岂但此心同，直外而通中。自恐采迟暮，凋落随飞蓬。 
　　
　　二子采芙蓉，因得直通理；刊落支蔓□，於以观太始。尝闻十丈花，孤光映天地；何以映天地？如船之藕是。欲窥本来相，来照玉井水新泉精舍池名玉井。 
　　
　　江东登舟中流阻风易以小艇乃能□岸 
　　
　　晓出江东门，遥望江浦埏；风波咫尺耳，而况万里船。船大难为用，舴艋吾周旋；尝闻一苇杭，传说济巨川。留滞荒洲外，嗟哉行路难。 
　　
　　谒定山先生祠 
　　
　　巍巍定山孤，高士不入俗；涔涔定山云，作雨不盈谷。伊人久云亡，山水留芳躅；我涂出新江，瞻望宛在目。涉江采苹芷，敶词奠衷曲；苹芷亦非馨，惟馨在明德。 
　　
　　观玻璃泉泉在[盱眙]山 
　　
　　吾爱玻璃泉，泉与心同渊；不待酌饮之，心源已涓涓。涓流作大海，坏土成高山；山高乃有灵，水深蛟龙蟠。 
　　
　　泗州夙赴基运山祭告中 
　　
　　鸡鸣夙严驾，戴月冒秋霜。皇命事三陵，於焉肃祼将。踧踖履神地，草莱愁践伤。生意谅无极，勿使我心慌。 
　　
　　泗州学讲后作示诸生 
　　
　　圣途久芜秽，吾衰复谁治？人乃天地心，三才为纲维。如何餍糠粕，人人醉如泥；安得独醒者，哺糟啜其醨。豁然见天地，见南北东西；与心有六经，见心能昔为。见心本广大，见心本精微；见心本高明，见心无倚被。人心即宇宙，人心即两仪；两仪与宇宙，吾能握其机。问机是何为？欲语逼归期；诸生试自思，反求自得之。 
　　
　　宿瑞岩道院 
　　
　　悬榻第一山，况在最高峰。淮流转地轴，高木摇天风。云卧秋气肃，冥栖晓露浓。洒落群物表，如身在虚空。虚空复何有？扰扰将奚从？鸟欣暂止木，久在樊笼中。 
　　
　　登泗城北楼 
　　
　　登上城北楼，遥遥望三陵；王气何郁葱？千载藏威灵。城面(旴?)[盱眙]山，淮泗来遶城；低回思沐邑，依稀怀镐京。河流泌洋洋，玄鸟兹降精；卜年讵有极，祈天岂无征。 
　　
　　初宿甘泉山书院楼中 
　　
　　晓下甘泉山，暮宿山下院甘泉山书院也。诸贤翕然臻，杏树坛□□□□有□□高杏。超然得予情，楼高仰宸楼也原底平。平原似广大，高楼似高明；诸贤欲见焉，且须凭楼轩。各自得自心，吾亦欲无言。 
　　
　　九日同诸贤登高甘泉山有序 
　　
　　　　　嘉靖乙未，予奉祭告於泗州，归途出维扬。九月九日，予约巡鹾侍御芝南徐子同登高於甘泉山，徐子欣然许约，予乃携火生坤、沉生珠先期往宿於山上。九日，徐子乃至，都运范君?、通守闵君廷珪、赵君沆、节推徐君守义、挥使李君懋、县尹王君惟贤、掌教高君简、训导李君世用、太学生史生起蛰、史生书，府、县学诸生：方生顼、葛生涧、张生藻、张生沈、周生玮、儒士王生仁、刘生昊暨弟显咸来，先后登焉。芝南与予登酌於第一峰，环视诸山旁围，诸山在江南者，□□如列坐前，释子作乐於云外，飘飘如钧天之音，从天而下。或曰：「公之游乐此乎？」曰：「而知有声之声，而未知无声之声，而知人乐，而未　　　知天乐矣。」侍御籧然有契而笑曰：「吾当为作亭於此，先生当记之。」遂扶而南，遍酌於诸峰。父老告曰：「此山七峰连络如斗，平地错落，诸圆冈凡二十八，如宿星之拱斗焉。」甘泉子曰：「而知有形之形，而未知无形之形也。」遂与芝南子历诸峰，凡四五移席，席每三数酌，酌必三数泛菊焉，曰：「开辟以来，即有此山，不知曾有如此人登高於此、酌酒於此、泛菊於此否　？此山旷世之遇，不可使一峰之不及也。」徐子叹曰：「持此心以用人，则野无遗贤；持此心以惠民，则无一夫之不获矣。」甘泉子曰：「此相天下者之事，吾何知焉？吾知游山焉耳。」徐君既别去，予复与公敬数十人者赏菊於上方，越宿乃返。抚景兴怀，乃为作二诗纪胜游焉。 
　　
　　名节寻名山，四美兼二难。不知循去步，已历翠微间。独立在物表，高视乎尘寰。斯人苦长勤，时去未知还。高歌发长啸，连山起雾烟。 
　　
