<!-- { "loadSidebar": true } -->
　　一日偕友孥舟过利涉桥，容与中流，仿徨四掠，意甚得也。忽见一舟顾波而过，中坐一人，高髻淡妆，神情秀逸，正如飞燕依人，惊鸿顾影，临流照映，湖水皆香。生不觉赞叹曰：“此真可谓洛浦仙姝，湘江神女矣，定非人间所有也。”友曰：“是即君素所鄙薄之阿珠也。”生曰：“其果然乎？我从未见勾栏中有此人物。”友曰：“如不信，当与君偕往访之。”既至，则见湘帘棐几，位置既宜。临窗案上，堆积古帖数十本，偶翻阅之，并世间所罕见。笔床砚匣，洁无纤尘。诸帖中有挥南田先生真迹，秀媚拔俗。正当把玩间，寿珠已出。寒暄数语后，寿珠笑曰：“观君耽耽于案上书史，必是风雅士。近日书家多尚六朝体。魏晋之间，变隶未久，流风余韵，犹近于古。苟非树骨于隶篆，即欲貌为六朝，岂第婢学夫人而己哉！”生曰：“然则卿亦能书者耶？”寿珠曰：“聊作临池游戏，春蚓秋蛇，殊不足观。”生曰：“卿可谓得雅人深致矣，宜其领袖章台也。”寿珠继复以学诗之法问，生为之备述其源，并及流弊，上下二千载，不紊毫发，寿珠服其辩。遂留生宴，所陈肴核，半不能名，而殊觉适口。酒尤芬芳郁烈，不啻公瑾醇醪，诚酒国中上品也，生几为之玉山颓倒。自此生于无聊时，辄一访寿珠。寿珠待之，亦异于俦众，语亦从不及私，所谓缠头之费，匝月以来，并不之及，绝不为丁娘之十索也。生因许寿珠为妓之侠者。 
　　生友黎剑俦，善吹笛，寿珠亦工昆曲，每唱必令剑俦按谱度之。寿珠善为抑扬抗坠之音，有时响可遏云，声如裂帛。生每聆一阕，击节称善。生藏有曲谱，乃内廷供奉秘本，以与坊间俗本相较，音节殊乖，生皆为之一一校正，举畀寿珠，锦绨玉函，特甚珍异。寿珠见之，询生曰：“此亦君家藏书之一种否？”生曰:“然”。寿珠曰：“我虽不能读书，亦爱书史如性命。君家既富于收藏，何不择世间难得之本，令钞胥者另缮副册，仿天禄琳琅之遗制，寄储外府。妾箧中积蓄金钱，将及一万，愿倾筐倒箧以交君，君其代妾好为之。”生曰：“佳哉！卿不但侠，且又雅矣。”半载之间，或购或写，邺架所储，几及万卷。所召钞胥者，日凡二三百人，一城几为之空。于是寿珠好事风雅之名大噪，文人学士至金陵者，必迂道造访，载酒停车，入即开宴，辄以多金馈寿珠曰：“聊助卿买书需。”寿珠亦不复辞，前后所获无算。 
　　是年正值秋试，大江南北，名流咸集，来访者几于户限为穿。寿珠厌其嚣，徙居莫愁湖畔，固北里之新巢，亦西湖之别业也。屋后营有治经楼，共五楹，东西皆有复室。泉石清幽，卉木绮丽，入之者疑非尘境，非素心人不易至。生独拥而有之，朝夕观异书，对名花，此乐虽南面王不易也，亦不复作应试想矣。诸友皆羡其有艳福，寿珠勉其勤习帖括，为抡元夺魁计。生笑曰：“卿雅人，亦达人，何忽作禄蠹想耶？功名之得失迟早，固有命在，况余非功名中人，岂能强致哉！不过逐队随行，吃三场冷饭耳。”是秋榜出，生竟不售。然三场文字意甚得也，诸同人咸以金科玉律推之，出以示先达名宿，皆许其必列前茅，至是秋风铩羽，咸所不解。寿珠深为惋惜弗置，生夷然不以介意也。 
　　生之至戚宦于浙，驰书招之，劝作西冷之游。生拟即日束装就道，告之寿珠。寿珠曰：“闻西湖山水甲天下，六桥三竺间，颇多名迹。妾生长秦淮，恒居水阁，所见者弱柳夭桃，所历者绿波红槛，殊闷人意。妾欲一观天下之大，知世界之外别有乾坤，岂不快哉！”因请与生偕行，生许之。爰雇巨舶，赁轮船，曳之行，双轮激水，其去如飞。寿珠顾而乐之，诘生曰：“此船之制，为西洋所特创，推原其本，果何自昉欤？”生曰：“闻昔时有以铁镬煮水者，水沸，热气上腾，将盖掀去。其人因悟热水之气，其力甚猛，倘以铁管传递，纳入器中，闭不使出，则其力必能使轮自转。试之果验，轮舰火车由是兴焉。有此，能化远而为近，其利不綦溥哉！”寿珠曰：“既有轮船，则帆舶可尽废。妾意中国何不自行制造，乃犹必假手于人哉！”生笑颔之曰：“卿可谓当今之女诸葛，谈言微中，识见不凡矣。”蓬窗无事，拈弄笔砚，藉以记程途，志风景。每至一处，必有一诗，女唱而生和焉。既抵杭垣，泊舟城外松木场。舟揖云屯，帆樯林立。前时湖壖所有园圃，悉已焚毁成瓦砾场，惟诸祠宇焕然一新，画栋雕梁，竞侈华美。游人咸啧啧称赞，寿珠意独不然，曰：“此原所以点缀湖山，惜雅俗不相称耳。”及游灵隐飞来峰、冷泉亭，恍然若有所悟，谓生曰：“前游数处，都若曾经游历，于此尤加稔习，吾前身殆此寺头陀也。”因指何处为钟楼，何处为香积厨，不烦导引，历历不爽。其或有不符者，则以曾经兵燹故也。最后至一小亭，亭为八角式，虽半荒圮，石栏犹在。亭中一碑独峙，碑前有一石塔，为智远禅师埋骨处。碑字虽漫漶，尚约略可读。寿珠阅之，泪为涔涔堕。曰：“吾今于后，乃知生所自来，死所自去。一别尘世，已三百余年矣。智禅师即我之前身也。”生初犹弗信，及视碑上日月，果在明万历年间。因叹曰：“卿夙根尚在，慧性未泯。今日虽堕风尘，仅玷幻身，未损原质，及早修持，回头是岸。须知菩萨法力无边，能觉一切众生，俾大千世界，有情归于无情，而后得成正果。卿欲随余至西冷，正由我佛默相感召，一片因缘，无端触悟。欲证今生果，须参前世因。碑中言智禅师一生淡漠，偶见宦家命妇华妆诣佛前膜拜，微动一念，立时圆寂，玉箸双垂，宝色上腾，珠光四照。卿于此当无系恋心，当无艳羡心，一尘不染，万事皆空，不见不闻，随生随灭。人于世上，当作如是观。”生言甫毕，寿珠已立化于石塔之旁。生甚异之，因即盛之以龛，乞片土于寺僧葬焉。延高僧礼忏四十九日，然后返棹。 
　　生本超然有出世想，至是益坚。自失寿珠，嗒然若丧，亦不顾归家，径诣相国寺求披薙。方丈清恒和尚本素相识，见生情状若狂，哑然笑曰：“子有室有家，有妻有子，积金满赢，藏书盈架，正值中年，未消壮志，何所见而欲觅此冷淡生活哉？粥鱼茶饭，岂君富贵场中所能消受。”留之方丈十日，力劝之归。生既出寺，茫茫然若无所适。道经利涉桥边，倚栏凭眺，独立踌躇。忽见水中有一垂髫女子，招之以手，背后一人容华惨淡，谛视之，寿珠也。生曰：“卿果不死，尚在人间耶？我何惮相从哉！”踊身一跃，竟赴清流。岸上人见而援之，则已不及。 

　　真吾炼师 
　　高邮徐仲明与叔嘉，昆弟也。兄朴诚而弟傲愎。虽已析产分居，而弟恒至兄处，瞰其所有，如取如携，兄辄大度包容之，不计较也。叔嘉好博，每负博进钱，为人逼索，仲明常出为排解之，以故乡里称为长者。 
　　嘉之妻，同邑邵氏素娥，大家女子也。美而贤，颇不善夫之所为，常规谏之，时因此而反目。一日，嘉以逋负山积，胠箧而去，逾月不归。邵因返母家，偶检钗钏，则俱已破壁飞去，知夫所为，饮泣而已。归与母商曰：“儿夫日以花骨头为性命，终无了局。不如我父挈之至外，令司门户，供奔走，得以时加约束，想不至大决裂也。”盖妻父固习刑名，为宪幕，有声于时。近将赴楚北，应某中丞聘，故欲其相从也。返告夫，嘉亦愿往。旅居武昌，未半载，以兰州兵变，调征甘肃。行抵境上，为回逆所戕，从者星散。嘉适在后，闻凶耗，得以脱身逸去，行乞归家。女知消息，痛哭几不欲生。居久之，故态复萌。始以衣服质诸典阁，继则以贱值售其居，妻则归母家，孑然一身，至无立锥地。然犹不自悛，时乞贷于戚串家。偶至吕仙祠，遇岳母与其妻偕在，嘉向之乞钱。妻垂泪言曰：“我家本有积蓄，虽非巨富，可称素封。自汝游荡，销耗殆尽，我亦无容足地。寄居母家，日用犹苦不周，父遭此难，雁杳鱼沉，必然没矣，安能济若？汝为男子，不能养一妻子，尚忍言哉！汝年尚壮，何事不可为？急图振作，他日或不至于终穷，否则明神恐不汝容。”言讫，饮泣吞声，泪堕如绠縻。拔头上钗畀之，挥令急去。嘉意未满，谓“我虽窘迫，尚不至以此区区者求汝。”岳母在旁呵之曰：“不肖子挥霍已惯，不留少些余地，今尚作强丐，不念物力艰难耶！”呼祠堂羽士操杖逐之，嘉始逡巡走出。 
　　时炼师真吾亦在侧，目击，太息不已。谓邵母曰：“此谁家郎君，乃一旦落魄至此？”邵母曰：“京江徐氏。昔亦缙绅旧族，今虽少衰，然薄田数顷，亦足以自活。不谓至此子而一败涂地也。”言之不胜呜咽。真吾曰：“闻徐郎有兄尚富足，何不一相顾耶？”邵母曰：“无一日不为其所累。纵其所欲，铜山且倒，金穴将空，又安能填其无底壑哉！”真吾曰：“吾观徐小郎傲骨嶒峻，将来必不落寞久居人下也。今审其眉目间，隐现善纹，大运将至，勿轻视也。”邵母疑信参半，曰：“但得有此一日，我感谢炼师不尽矣。” 
　　翌日，真吾遇嘉于途，询何往，嘉扭泥不能对。久之，始曰：“腹枵往求兄，阍人拒不纳。嫂遣婢出，始得杖头一挂钱，恐尽此则必填沟浍矣。”言之貌若甚戚者。真吾曰：“我试与汝再往求之，何如？”嘉曰：“宁死毋再辱。”论说间，兄自外来，睹其状，凄然欲泣，怜惜之意，形于词色。因问：“许久不见，汝往何处？抑何鸠形鹄面，一至于此？我非不爱子。无论祖宗遗产，仅足供汝温饱，即我年来贷汝者，亦不下千金。奈汝到手辄尽何？今同炼师语，将何为？”真吾曰：“此子犹可造，何不以手足之谊收恤之。”兄曰：“我岂不愿，特恐其不能安于室也。”真吾附其兄耳言曰：“迷龙之疾，吾能治之。夜来当亲诣尊居，俟其熟寐而后施针贬也。”兄颔首曰：“诺。”入夜，真吾果至。嘉时已入睡乡，兄导之至一室中。启衾解衣，袒其胸，以长针刺入六七寸许，拔之，血随针漂出，尽作紫色，然后出药敷之。嘉冥然罔觉，状若死。真吾又袒其背曰：“此子强项不驯，主有傲筋在也，抽之不如断之。”又以针挑之，崩然有声。转侧间，嘉已醒。见数人秉烛环立其旁，疑将置之死以绝祸患者，急下床向兄叩首曰：“弟今而后誓不复博矣！弟自思向时所为，都非人类。有兄而不能事，有妻而不能养，家庭之爱，等于仇雠，皆博之一字害之也。此后必戒之矣！”操几上小刀，将断其指。兄急抱持之曰：“弟诚知悔，家之幸也。”遂为兄弟如初，析屋之半居之，迎其妻归，器皿衣服，给予无缺。 
