<!-- { "loadSidebar": true } -->
　　中山鲜于子骏，弱冠而仕，老而不得志，买田于阳翟，盖将终焉。元元年，始召为谏议大夫，朝廷以得人相庆，而子骏亦不敢以老为辞，意将有所建焉。居数月，得足疾，不能造朝，即自引去。得请淮阳，未几以不起闻，士之识与不识，皆为之出涕。夫死生得丧，非子骏之忧，而有志不获，为可悲也。子骏于书无所不读，而善属文。晚节为楚词，得古之遗思。其文与蜀郡文与可相上下。与可没将十年而子骏亡，蜀人皆悲思之。其子颉，求予为挽歌，作楚辞以授之，以为子骏之意也。登嵩高兮扪天，涉清颍兮波澜，中休息兮故韩。有美人兮来居，曳佩玉兮长裾。内谅直兮外修。车还轸兮莫予留。筑室兮疏流，植干兮莳芳。雪积兮中谷，曰予俟兮春。春风至兮百鸟鸣，升高木兮雨亦晴。鸣一再兮惊人，时不子兮徂征。美人兮驾长离，来逡巡兮往奔驰。命不可兮奈何，号帝阍兮诉予。予骞木兰兮茹紫芝，予饮石泉兮濯流波。不妄食兮裴回，莫之饱兮不饥。游于斯兮伏斯，命有尽兮孰违？心不灭兮亭亭，倚嵩少兮长欷。Ｓ(5〗

　　◆诗六首

　　【太白山祈雨诗五首〈同子瞻作。〉】

　　田漫漫，耕挹挹。拔陈草，生九谷。人功尽，雨则违，苗不穗，莩不米。哀将饥兮！山岩岩，奠南西。嗟我民，匪神依。伐山木，稷黍。求既多，诉不已。犹我许兮！山为灰，石为炭。水泉沸，百草烂。神予我，旱夺之。孰为是，骄不威。尚可弛兮！雷冯空，雨腾渊。诛孽妖，反丰年。顾千里，瞬三日。神在堂，龙为役。是何惜兮！雨既止，百谷复。筑场壤，治簏。为酒醴，伐豚羔。舞长袖，击鸣鼍。匪以报兮！

　　【舜泉诗〈并叙〉】

　　始余在京师，游宦贫困，思归而不能。闻济南多甘泉，流水被道，蒲鱼之利与东南比，东方之人多称之。会其郡从事阙，求而得之。既至，大旱几岁，赤地千里，渠存而水亡。问之，其人曰：“城南舜祠有二泉，今竭矣。”越明年夏，虽雨而泉不作，人相与惊曰：“舜其不复享耶！”又明年夏，大雨霖，麦禾荐登，泉始复发。民观曰：“舜其尚顾我哉！”泉之始发，潴为二池，酾为石渠，自东南流于西北，无不被焉。灌濯播洒，蒲莲鱼鳖，其利滋大。因为诗，使祠者歌之。诗曰：历山岩岩，虞舜宅焉。虞舜徂矣，其神在天。其德在人，其物在泉。神不可亲，德用不知。有洌斯泉，下民是祗。泉流无疆，有永我思。源发于山，施于北河。播于中逵，汇为澄波。有鳖与鱼，有菱与荷。蕴毒是泄，污浊以流。埃消亡，风火灭收。丛木敷荣，劳者所休。谁为旱灾，靡物不伤。天地耗竭，泉亦沦亡。民咸不宁，曰不享耶。时雨既澍，百谷既登。有流泫然，弥坎而升。沟洫满盈，虾黾沸腾。匪泉实来，帝实顾余。执其羔豚，苹藻是菹。帝今在堂，泉复如初。

　　◆铭二首

　　【彭城汉祖庙试剑石铭〈并叙〉】

　　汉高皇帝庙有石，高三尺六寸，中裂如破竹，不尽者寸。父老曰：“此帝之试剑石也。”熙宁十年，蜀人苏轼为彭城守，弟辙实从入庙，观石而为之铭曰：维汉之兴，三代无有。提剑一呼，豪杰奔走。厥初自试，山石为剖。夜断长蛇，旦泣神母。指麾东西，秦、项授首。敛然三尺，一夫之偶。大人将之，山岳颓仆。用巨物灵，不复凡手。武库焚荡，帝命下取。岿然斯石，不尚有旧。

　　【凤朱石砚铭〈并叙〉】

　　北苑茶冠天下，岁贡龙凤团，不得凤凰山原潭水则不成。潭中石苍黑，坚致如玉。以为研，与笔墨宜。世初莫识也，熙宁中，太原王颐始发其妙，吾兄子瞻始名之。然石性薄，厚者不及寸，最后得此长博丰硕，盖石之杰。子瞻方为《易传》，日效于前，与有功焉。为之铭曰：陶土涂，凿崖石。玄之蠹，颍之贼。涵清泉，重谷。声如铜，色如铁。性滑坚，善凝墨。弃不取，长叹息。招伏义，揖西伯。发秘藏，与有力。非相待，谁为出。

　　◆颂二首

　　【筠州陪禅师得法颂〈并叙〉】

　　禅师聪公，昔以讲诵为业，晚游净慈本师之室，诵南岳思大和尚口吞三世诸佛语，迷闷不能入。一日为本烧香，本曰：“吾畴昔为汝作梦，甚异。汝不悟即死，不可不勉。”师茫然不知所谓，既而礼僧伽像，醒然有觉，知三世可吞无疑也。趋往告本，本曰：“向吾梦汝吞一世界一剃刀，汝今日始从迷悟，是始出家，真吾子也。”乃击鼓升座，为众说此事。聪作礼涕泣而罢。聪住高安圣寿禅院，予尝从之问道。聪曰：“吾师本公，未尝以道告人，皆听其自悟；今吾亦无以告子。”予从不告门，久而入道。乃为颂曰：道不可告，告即不得。以不告告，是真告敕。香严辞去，得之瓦砾。临济不喻，至愚而悉。非愚非瓦，皆汝之力。有不至此，是非出家。梦吞剃刀，发落如花。游行四方，物莫能遮。终亦不告，独障其邪。弟子度者，如恒河沙。

　　【等轩颂】

　　南丰张君，家有等轩。问我何者，是平等法。我告张君，物之不齐，何所不有。长短大小，净秽好丑。杂然前陈，参差不等。乱我身心，耳目鼻口。欲求平等，了不可得。忽然觉知，身心本空，万物亦空。诸差别相，皆是虚妄，无有实性，孰为不等。等为一空，尚无平等。何处复有不平等者？遍观万物，无等不等，是谓真实平等法已。 
　

　



　

　
●栾城集卷十九
◆新论三首
　　【新论上】

　　古之君子，因天下之治，以安其成功；因天下之乱，以济其所不足。不诬治以为乱，不援乱以为治。援乱以为治，是愚其君也；诬治以为乱，是胁其君也。愚君胁君，是君子之所不忍而世俗之所徼幸也。故莫若言天下之诚势，请言当今之势。当今天下之事，治而不至于安，乱而不至于危，纪纲粗立而不举，无急变而有缓病，此天下之所共知而不可欺者也。然而世之言事者，为大则曰无乱，为异则曰有变。以为无乱，则可以无所复为，以为有变，则其势常至于更制，是二者皆非今世之忠言至计也。今世之弊，患在欲治天下而不立为治之地。夫有意于为治而无其地，譬犹欲耕而无其田，欲贾而无其财，虽有锄车马、精心强力，而无所施之。故古之圣人将治天下，常先为其所无有而补其所不足，使天下凡可以无患而后徜徉翱翔，惟其所欲为而无所不可，此所谓为治之地也。为治之地既立，然后从其所有而施之。植之以禾而生禾，播之以菽而生菽，艺之以松柏梧贾，丛莽朴，无不盛茂而如意。是故施之以仁义，动之以礼乐，安而受之而为王；齐之以刑法，作之以信义，安而受之而为霸；督之以勤俭，厉之以勇力，安而受之而为强国。其下有其地而无以施之，而犹得以安存。最下者，抱其所有伥伥然无地而施之，抚左而右动，镇前而后起，不得以安全而救患之不给。故夫王霸之略，富强之利，是为治之具而非为治之地也。有其地而无其具，其弊不过于无功。有其具而无其地，吾不知其所以用之。昔之君子，惟其才之不同，故其成功不齐。然其能有立于世，未始不先为其地也。古者伏羲、神农、黄帝既有天下，则建其父子，立其君臣，正其夫妇，联其兄弟，殖之五种，服牛乘马，作为宫室、衣服、器械，以利天下。天下之人，生有以养，死有以葬，欢乐有以相爱，哀戚有以相吊，而后伏羲、神农、黄帝之道得行于其间。凡今世之所谓长幼之节、生养之道者，是上古为治之地也。至于尧舜三代之君，皆因其所阙而时补之。故尧命羲和历日月以授民时，舜命禹平水土以定民居，命益驱鸟兽以安民生，命弃播百谷以济民饥。三代之间，治其井田沟洫步亩之法、比闾族党州乡之制，夫家卒乘车马之数，冠昏丧祭之节，岁时交会之礼，养生除害之术，所以利安其人者，凡皆已定而后施其圣人之德。是故施之而无所龃龉。举今《周官》三百六十人之所治者，皆其所以为治之地，而望人之德不与也。故周之衰也，其《诗》曰：“虽无老成人，尚有典刑。”由此言之，幽、厉之际天下乱矣，而文、武之法犹在也。文、武之法犹在，而天下不免于乱，则幽、厉之所以施之者不仁也。施之者不仁而遗法尚在，故天下虽乱而不至于遂亡。及其甚也，法度大坏，欲为治者，无容足之地，泛泛乎如乘舟无楫而浮乎江湖，幸而无振风之忧，则悠然唯水之所漂，东西南北非吾心也，不幸而遇风则覆没而不能止。故三季之极，乘之以暴君，加之以虐政，则天下涂地而莫之救。然世之贤人，起于乱亡之中，将以治其国家，亦必于此焉先之。齐桓用管仲，辨四民之业，连五家之兵，卒伍整于里，军旅整于郊。相地而衰征，山林川泽各致其时，陵阜陆堇各均其宜，邑乡县属各立其正，举齐国之地，如画一之可数。于是北伐山戎，南伐楚，九合诸侯，存邢卫，定鲁之社稷，西尊周室，施义天下，天下称伯。晋文反国，属其百官，赋职任功，轻关易道，通商宽农，懋穑劝分，省财足用，利器明德，举善援能，政平民阜，财用不匮。然后入定襄王，救宋卫，大败荆人于城濮，追齐桓之烈，天下称之曰二伯。其后子产用之于郑，大夫种用之于越，商鞅用之于秦，诸葛孔明用之于蜀，王猛用之于符坚，而其国皆以富强。是数人者，虽其所施之不同，而其所以为地者一也。夫惟其所以为地者一也，故其国皆以安存。惟其所施之不同，故王霸之不齐，长短之不一。是二者不可不察也。当今之世，无惑乎天下之不跻于大治而亦不陷于大乱也，祖宗之法具存而不举，百姓之患略备而未极，贤人君子不知尤其地之不立，而罪其所施之不当、种之不生，而不知其无容种之地也，是亦大惑而已矣。且夫其不跻于大治与不陷于大乱，是在治乱之间也，徘徊彷徨于治乱之间而不能自立，虽授之以贤才，无所为用，不幸而加之以不肖，天下遂败而不可治。故曰：莫若先立其地，其地立，而天下定矣。

　　【新论中】

