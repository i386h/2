<!-- { "loadSidebar": true } -->

　　续传 

　　母蜀之蚕丛人。后徙于湖自洪荒时孕月精而生生凡二种。其一曰禾公。宅于土。负悫。泊泊然自长自化。人拾而吞者。充饥。日三四进不能拾。至倚为命。后稷氏主之。一宅于树。■〈忄蠡〉■〈忄蠡〉然。有头目嘴。微黝。多足。而肉身。上下浑圆。邻于长桑。因食其叶。号曰■〈忄蠡〉母、黄帝氏主之。方生时。纤细而祼。数甚繁亦随人意听其多寡性不喜风。坐密室。加暖则滋蕃育。旨日间。三觉三眠。觉则食湪叶。细细环转。至尽昼夜不少停。薨薨有声。独避其梗。久之肥白。状如水晶。一日自请于帝曰。妾素有经纶之志北玄冥氏岁岁挟大风示威妾虽孱能御之彼以栗吾以温彼以劲吾以软差足相胜况久食大官。乘鄣自效。此其时矣。帝曰相从久。未忍舍汝投荒也。然母性时急时懒。不自持邑邑请老。帝曰凡养者、必有以用。日来遇汝厚。皇后亲率六宫保汝长汝。寝不得安。食不得下咽上林之树尽秃而遽舍朕辞去可乎。曰固也。必有以报。然非独辞而巳。将丐陛下一枝之隐。自相结聚。以基太平之业。且陛下血战数十年。涿鹿之功最大。及今制黼黻文章。光运中天。而妾亦得与禾公并耀功烈。不亦可乎。帝曰然则何计而可。因进曰陛下柴望之余。尽有余束。愿断之。长尺有咫。置妾于颠。重累可三可四。妾愿尽吐胸中所有团为雪宫投之沸汤中。看有细而浮者。引之挂于轴轴转不休丽尽则止惟陛下所用。而妾残躯或委粪土。或饲鸟兽。皆无所惜。帝怃然从之。而皇后深念宫中充下陈者甚多。如母静而不喧。婉而不嫟。盘旋不噬。且互枕籍。不苦凌压。即好嚼。祗木叶树芽。无腥膻滋味之奉。一旦尽族靡烂。大可怜。乃留十之一。置楮上。次日生子累累。不知其数。又挟二翼。棚棚欲飞或曰此蛾眉也行且惑人后疑之。然见其臃肿。烟粉零落。度非帝所喜。置不复较。而收其子藏之。曰、此又来岁上林之蠹也。于是洒扫宫内外。置酒酣宴行赏。而帝一日视朝。取轴示羣臣。太史院进奏。夜来文星见一经一纬牵牛织女。指日渡河。帝喟然曰、昔■〈忄蠡〉母常有此言。恨不留之。听其虞渊以没也。语未既。轴上发白光贯斗。长经天。殿门外謦然有声。一神人苒苒而下自称曰孙襄俯伏衣皆浑锦无痕奏状。请轴而观曰。此臣母家所毓也。以莹洁无颣为体。五色变化为用。被万方。包裹万汇为功业而又归本于素素者质也天体也君道也臣道也今陛下应昌期。开太素。臣请得受而络之绪之。勒以抒。贯以梭。提以玉甲。覆以晴云。七日毕工以献。如期。帝大集廷臣、召入捧几而上。时西域贡昆吾之剪东海进氷绢之助。女娲氏方炼补天之石。即以命之。踌蹰。随手而成。太阳在左。太阴在右。山龙华虫各以次列。会南郊。帝斋宿。五鼓起披之。上衣下裳。露冕。执大圭。肃拜。香气凝雨 约。洋洋临格。礼成还宫。肆赦。尽发余轴赐丞相以下。各有差。次日两厢父老进。请分余缫。祀为神。世世修职贡。许之。于是与后稷氏大会。议封爵。禾公曰谷城君。赐姓米。■〈忄蠡〉母曰锦城君。赐姓文。秩比上公。禄万石禾之第曰黍麦豆稷粟■〈忄蠡〉之第曰绵葛褐苎麻爵次之禄五千石。其族散处四方皆遍。民得依倚出入。通祀于家。曰司仓之神。曰司箧之神。以多为贵。陈陈相因。而不者。一粒一丝。无所著。议者或有不均之叹。乃二人实无趋避意。曰我为勤者所得。又其若惰者何。于是众恊然趣之。每岁大丰。而冠带衣履。独江南甲天下。 

　　一蚕耳作如许奥幻唐人刘蜕兀结之流 

　　○李金儿小传 

　　朱国桢 
　　金姬姓李氏、名金儿、章丘人李素女也明敏玅丽诵经史仙佛百家书父得张明远之传、精于医卜、悉以其术授之、遂极玄妙言祸福皆响应张士诚之乱、举家被俘、儿未及笄侍伪大妃曹氏帐中以卜艺儿知士诚据高邮、为元丞相脱脱所围、城垂破、见卜之谓当固守敌且退更二夕、当冬忽闻殷雷夜起贺曰。阳气发城中。明日可以战矣。登楼仰观良久曰。龙文虎气。见我营上。急击勿失。俄报脱脱削官爵。铁甲军皆散去。遂开门纵击。大破之。术既屡验。号称姑姑。其父母皆受重赏。乙未士诚将遣兵渡江窥姑苏、问之、姑以为江南不可居。且有大患。以隐语托为诗讽。士诚不悟、遂取常熟、破姑苏、改为隆平府、三月、士诚移兵赴之、召问引古今兴衰善败大计以对曰入吴之后。方将为国家深思耳。姑见士诚横骄。每为高论动之。久不敢犯。及是册为金姬。曰事成进为妃。次皇后下。姑知不免。往辞于曹出而拜跪祝天须臾闭目奄然父母惊赴抱起。呼之巳绝矣。士诚葬之福出江口。悉以珠玉殉。未几大明兵来攻、士诚屡败、思其言加封仙妃。祠而卜之。其夜士诚妻刘氏梦姬泣曰。国家举事大错。难为计矣。他日又梦姬抚士诚二子曰。有不测当阴佑之。姑苏被围、将破、刘以二子付姬母、及二乳母、匿民舍、兵事稍定、母出城、潜行、如葬所、则先为乱兵所发尸巳蜕去惟衣衿存焉、掘其旁珠玉尚在尽取还、章丘二子、长冐李姓、亦不复知有张也、洪武末、其季乡荐、赴都下、母诫之曰、京师某所、有盲姆殆八十余。可密访问之。犹在寄声。我犹无恙速报我。如其言。得之。盲姆闻声扪其面。披二掌曰。何物小子。声之似我弟也。国亡幸。留此孽。敢不畏死来此耶。即拥出。拒其户。盖姆即士诚姊。得赦不死。当时预闻托孤者也。明日季遂称疾归。其子孙至今编章丘籍、而常熟西北二十五里、有金鸡墩盖讹以姬为鸡遂妄言下有金宝其气化为鸡时夜鸣其上云 

　　○博鸡者小传 

　　朱国桢 
　　博鸡者、袁人、素无赖、不事产业、日抱鸡呼少年博、市中任气好鬪、诸为里侠者、皆下之、元至正间袁有守多惠政、民甚爱之、部使者臧新贵将按郡至袁、守自负年德易之、闻其至、笑曰臧氏之子也或以告臧、臧怒、欲中守法、会袁有豪民、尝受守杖、知使者意嗛守、即诬守纳巳贿、使者遂逮守、胁服、夺其官、袁人大愤、然未有以报也、一日博鸡者遨于市。众知有为、因让之曰、若素名勇。徒能籍贫孱者尔。彼豪民恃其赀诬去袁使君。袁人失父母。若诚丈夫。不能为使君一奋臂邪。博鸡者曰、诺。即入闾左呼子弟素健者得数十人。遮豪民于道。豪民方华衣乘马。从羣奴而驰。博鸡者直前捽下提殴之。奴惊各亡去乃禠豪民衣自衣复自策其马麾众拥豪民马前及接狥诸市使自呼曰为民诬太守者视此一步一呼。则杖其背尽创。豪民子闻难。鸠宗族僮仆百许人。欲要簒以归。博鸡者通谓曰若欲死而父即前鬪否则阖门善俟吾行车毕即归若父无恙也豪民子惧不敢动。稍敛众□去。袁人相聚纵观。欢动一城。郡录事骇之驰白府府佐快其所为。阴纵之不问。日暮至豪民第门。捽使跪。数之曰。若为民。不自谨。冐使君杖汝。法也。敢用是为怨望。又投间蔑汗使君使罢。汝罪宜死。今姑贷汝。后不善自改。且复妄言。我当焚汝庐。戕汝家矣。豪民气尽。以额叩地。谢不敢。乃释之。博鸡者因告众曰。是足以报使君者。未邪、众曰。若所为诚快。然使君冤未白。犹无益也。博鸡者曰然即连楮为巨幅广二丈大书一屈 【 快绝】 字以两竿夹揭之走诉行御史台台臣弗为之理。乃与其徒日张屈字游金陵市中台臣惭追受其牒。为复守官。而黜臧使者方是时博鸡者以义闻东南 

　　吴人颜佩韦扑杀缇骑可与并传 

　　●媚幽阁文娱 记 

　　明　郑元勋超宗选 
　　陈继儒眉公定 
　　郑元化赞可订 

　　鴈荡记（删　王思任） 
　　玄岳记（袁中道） 
　　南明记（节录　王思任） 
　　天台记（节录　王思任） 
　　仙都记（节录　王思任） 
　　浣纱碑记（唐显悦） 
　　小洋记（青田节录　王思任） 
　　萤芝斋记（张明弼） 
　　半樵山房记（唐显悦） 
　　太华山记（李之椿） 
　　虎丘三泉亭记（陈继儒） 
　　宝林寺小记（范可权） 
　　游五泄记（王思任） 
　　游洞庭诸剎记（姚希孟） 
　　山中嘉树记（姚希孟） 
　　登缥缈峯记（姚希孟） 
　　游勺园记（孙国光） 
　　游苎萝山记（王思任） 
　　睡香庵记（孙国光） 
　　核舟记（魏学洢） 
　　姚太史风树堂记（陈继儒） 
　　雪鸥阁记（魏学洢） 
　　雨中初游西湖记（朱之俊） 
　　自云栖还宿昭庆寺记（朱之俊） 
　　发昭庆宿弓 殳光庵记（朱之俊） 
　　发弓 殳光宿法相寺记（朱之俊） 
　　游洪崖记（徐世溥） 
　　鄢家山记 
　　登萧山岭记 
　　獝狂国记（张明弼） 
　　顾龙山前记（山去邑五里高不十余丈广不数百畎而为邑人游憩之地　张明弼） 
　　听竹楼记（钱应金） 
　　横山记（马之骏） 
　　秦淮戏鳞记（删　傅汝舟） 
　　泛太湖游洞庭两山记（节录　王思任） 
　　淑女纪（何伟然） 
　　再复石佛寺碑记（姚希孟） 

　　○鴈荡记（删） 

　　王思任 
