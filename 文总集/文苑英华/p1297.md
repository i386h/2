<!-- { "loadSidebar": true } -->
　　维贞元十二年月日朝议郎右谏议大夫崔损大中大夫行给事中徐岱朝议郎给事中赵宗儒正议大夫守中书舎人髙郢宣德郎守驾部员外郎知制诰权德舆起居郎韦丹起居舎人杨冯【唐书作凭】左补阙归澄崔邠韦渠牟左拾遗李肇王中书右拾遗蒋武等谨以庶羞之奠敢昭告于门下平章事赠太子太傅成纪公之灵龙为辅臣虞阙四门殷宗审象説代予言建中皇明崔为文贞嗣德同风俾公登庸运配我唐忠昭我皇君臣合契圣贤同方乃序五行乃调三光乃作舟檝乃作栋梁温裕内淑矜严外庄暖若冬日肃如秋霜错磨瑚琏黼藻文章鼎不耀彩兰非振芳疏封庆逺辅族流长祖服既纂孙谋更昌迹初泥蟠势渐云翔绣衣持斧锦帐含香曽建隼旟亷察三湘亦倅龙节和柔北荒左曹駮正中台纪纲绩彻宸扆恩升庙堂东西掖垣左右辅弼献纳忠谠訏谟慎密嘉猷必告内言罔出清庙承天圆丘捧日宣子制典酂侯定律有伦有要惟精惟一功雠必举爱犯斯黜保正惩邪损虚励实俭能防侈恭能戒【一作戒暇】逸假寐【一作立范】寝门宣力王室钧轴是秉枢机所发先平其心后宰于物赫赫天子万方禀朔寄公鼎鼐授公帷幄方资爕赞更致淳朴从籍千亩侍廵五岳福悲下夀忠惜永图勃也厉疾倏焉梦殂皇心轸恸人望嗟呼赙赠恩笃褒崇礼殊骑吹咸京兆鼎城缑山旧陇太傅先茔某等相府僚属禁闱分职敢辱陶冶愧生羽翼马孛【疑作字】容误龙鳞爱直孔虽不言幸亦有力彻帷啓殡执绋俟门奠薄单醪羞轻特豚悲实懐德忠何顾恩清风令范子子孙孙呜呼哀哉伏惟尚飨
　　祭杜祐太保文　　　　　　郑余庆
　　维元和八年嵗次癸巳四月癸未朔九日辛夘银青光禄大夫守太子太【一作少】保兼判太常寺事郑余庆银青光禄大夫守兵部尚书王昭银青光禄大夫吏部侍郎杨于陵中大夫守户部侍郎判度支卢坦朝议大夫守刑部侍郎充诸道盐铁转运使王播朝议大夫权知礼部侍郎韦贯之等谨以清酌之奠敬祭于故太保赠太傅杜公之灵伏惟岳峙毓德台符炳灵实启邦杰佐时文明厚仁保和待物推诚夷道不隔直心无营允厘羣官参歴庶务周旋四朝出入三署顾言慎行道在忠恕珪组外身江河比度始从郎位职典邦赋重人惜费恵恕周布建中之初受命分符报政长州拥节番禺趋俗蛮陬是训是濡既抚淮楚遂荒隋都时当徐方俶扰为虞截河鏁流拥滞邦输统以威重简于帝俞镇宁二境并建双旟十万防虎指麾风趋任兼文武志尚诗书兵赋着典郡政来苏学该地理识究机天宠载加时问逾积聿来登庸作弼邦国邦计攸掌国机毕画永贞之际宫闱秘隔顺皇沉疾奸臣窃职公聴羣位摠已夕惕躬宣诰防捧授金册一人出震羣邪荡涤崇秩屡増湛恩备锡朝登剑履乐侔金石沐澣良辰宴慰亲客朱轮紫授【疑】富盛赫奕戒足思退居髙不危国有大计犹将来咨才实不器用皆适时位极元老守逾谦卑灵夀方赐悬车忽辞冀期颐以遐保遽乐往而哀随余庆等早忝班行尝承顾盻仰台庭以増欷临素车而申奠呜呼哀哉伏惟尚飨
　　祭李吉甫文　　　　　　　武元衡
　　维元和九年月日某官谨遣某以清酌之奠敬祭于故中书侍郎同中书门下平章事赠司空赵国公李公之灵元精之和变乎絪緼升为星辰播为贤哲当四序迭运克成嵗功元德咸宜用彰圣道惟公钟茂间气诞灵中和圭璧镇于岩廊宫商备于韶濩经文纬武覩奥知微究理乱之源流极天人之涯际洎濯缨清汉鸣佩天墀出入三朝徘徊二纪尝思禁掖润色王猷属元圣御极之初昊天降休之日公内参密命外正戎机竭心膂以振皇纲励精诚以辅化故得三光离朗九有澄清南定勾吴西歼卭僰黙运宏略宣大猷及公亮采登庸予忝台阶接武翊戴元首弼谐神人论道罔违恩波共浃及公推毂淮海予亦杖钺坤维俱荷宠驾各从藩翰隂隲庶彚恵洽颛防化呰窳之人变浇漓之俗声应义激契重情申信誓之言期于没齿隋宫井络相去万里山水澄鲜烟绵错峙风传丽句缄开素鲤金石相投铿然在耳再徴黄覇继入丹墀啓沃同心嵗寒共期运属休明道济无为星霜八变交态不移或乗春赏花或对酒吟诗音容不间防语忘疲宜保太和克享期颐报功于岱岳侍宴于瑶池庭菊有芳朝露尚滋交臂遽失瞥如飚驰惜乎时方泰而夀不与噫道行而数竒复淮夷之成算虽人亡而事遗轸悼皇情哀纒册诔瞻彼洛土青乌爰止千里申奠九原同寄抚嵇绍而不孤铭太丘而无愧呜呼哀哉尚飨
　　祭权相公文四首　　　　　杨于陵
　　维元和十四年嵗次己亥七月丁丑朔六日壬午尚书户部侍郎兼御史大夫上柱国农郡开国公杨于陵谨以防酒庶羞之奠敬祭于故相国赠尚书左仆射权公之灵伏以世济明徳天资上才黙识中照襟灵洞开言成典诰笔落风雷叩寂穷妙神交思来百代遐骛九流兼该倾词人之薮泽为作者之杓魁粤自童年飞声天下论交请益莫非贤者荏苒藩服发辉文雅遽彻明庭难留诸夏骐骥之歩骋于康庄鸾凤之舞畅于朝野望九霄于瞬息指千里于寻常遵曲台之讲肄脩谏省之封章帝曰丝纶代予口语词之颇僻政亦乖阻尔其専掌尔必师古亟换官荣屡移星序春泉涌溢彩翰飞舞丕变浇讹裁成训詀六官之贰我践其五朗镜髙悬时髦尽取陶钧之柄义利求分诡情异态抑有前闻公之雅素逈防群伦知以蔵用忠惟爱君将所以惩止夸竞仪刑缙绅岂独辨是非于毫发较轻重于逡廵而已哉日居月诸或处或出分陕东之忧寄统汉上之师律懋官之典虽荷于朝章福善之徴尚期于隂隲如何不淑大祸俄钟方伫朝天之庆翻成梦奠之凶叹人伦之殄瘁哀令子之疚穷幸斯文之不泯将千载之为宗于陵爰自壮年获承嘉恵以萧兰之菲质荷松柏之深契钟陵携手禁掖连袂讲德谈依仁游艺平生之恨尚嗟离别之多零落之悲何堪衰暮之际呜呼谋及龟策言旋洛师风凄晩籁雾偃灵輀抆泪举酒升阶致词傥交情之不昧实神鉴之来思尚飨
　　二　　　　　　　　　　　李直方
　　维年月日中散大夫试太常少卿上柱国李直方谨以清酌庶羞之奠敬祭于故三丈相公之灵天作雷雨山川出云帝思理平英髦并生爰自弱嵗植此休德重不器仁声渊塞旋升外台乃居察视辅人成化入为右史文学溥博德度谦冲载领丝言粉泽天工词简理诣灿然昭融俾国家诏命上逾十代与周汉同风爰登礼曹实司选士人罕其再我三専美雄文懿行善价端颙士昻周行鳞集麏至【一作聚】朝推厥徳乃作天官庶职惟允九流序焉帝念储皇辄居调防九法阙理乃迁兵部礼乐不纲斯为奉常神人以和骞飞庙堂鼎饪三载万方咸赖退为宗伯硕望弥赫惟梁思理建节来萃敎化恵和流庸洽至忆昔攸往火旗雷麾今也来思白马龙輀哀笳凝咽以増感丹旐悠扬而独飞呜呼哀哉直方昔在南宫擢迁纶阁提携推荐忘其菲薄顾庸浅而难持竟鸿飞而终却今佳城行啓哀挽徐吟跪灵筵而号恸泪横堕而不禁伏惟尚飨
　　三　　　　　　　　　　　王仲舒
　　维年月日从姨弟使持节苏州诸军事守苏州刺史赐紫金鱼袋王仲舒谨遣某人以清酌之奠敬祭于故山南道节度使赠尚书左仆射权三兄相公之灵惟灵天受全气早挺文学用道以直闲邪存诚心常坦夷而不离法度操本坚峻而尽归忠厚自拂衣登朝周歴清重静専一节造次于是内翊皇极外拥麾旄贤哲极致天下荣观丰禄足以肥家雄文可以润屋而奉已弥约素风逾鲜颙昻山立以镇浮俗呜呼公之德也公之器也夀享期颐犹谓之夭况相逺乎论道上庠犹谓之薄况不至乎哀哉仲舒及冠之年情契深至非求道之要不为辞端非为文之迹不着心本云路尽相致之诚闲宴谐道旧之适音容如覩书札尚新灵仪宛然骤隔今古局守逺郡临恸无因敬荐酒殽用申平昔尚飨
　　四　　　　　　　　　　　萧　籍
　　维年月日门生义武军节度使行军司马文林郎检校尚书户部员外郎骁骑尉赐紫金鱼袋萧籍谨以清酌之奠敬祭于前相国故山南西道节度使检校吏部尚书兼兴元尹御史大夫赠尚书左仆射之灵伏惟明灵禀天地絪緼之和为唐虞文武之臣宜乎夀登期颐福如崇山安危所注意致大君于三五之上如何昊天壊我梁木承讣之日缙绅失望岂乔【疑作侨】终蹇歌【疑衍】谢兴謡辍相之足云乎信无等级以寄言也呜呼哀哉公昔在贞元实司文衡等甲者七十有二人惟籍鲰生名不闻于将命者公以至公俾居选中数仞之墙得门而入荷此知己与嵩华为轻矧乎侍立班墀常趋后尘退食台庭亟承嘉言昔之少别今成永诀哭寝之恸百身可赎呜呼哀哉伏以天子有命司戎使车三请防葬元侯不许既不得见曵杖之日又不得见如斧之封思欲如赤为志如赐筑室邈乎其不可及己身寄于燕赵之交神驰于泾渭之表瞻望遐路心凄目其可及乎所可慰者臧孙有【一作之】后载扬载显期在兹日以此忍哀斋心遣使傥神理之来顾庶至诚之上逹呜呼哀哉尚飨



　　文苑英华巻九百八十四
　　钦定四库全书
　　文苑英华巻九百八十五　宋　李昉等　编交旧八
　　祭刘仆射文一首　　　祭顔太师文二首祭袁给事文一首　　　祭凤翔张相公文一首祭李相公文一首　　　祭福建郑大夫文一首祭杨郎中文一首
　　为留守郑侍郎祭刘仆射文　穆　贠
　　维年月日某官谨遣某乙敢用少牢之奠致祭于故尚书左仆射彭城公之灵巨唐中否八叶嗣兴天为生公为公启运公受天所授事与时并寔为酂侯立我王国于时方夏之内痍伤未平兵余于人赋倍于产公施以损益权其重轻自我竭心为国强力嵗歉靡瘠师兴忘劳羣帅不防怙兵自擅典章靡及职贡莫脩律我清明征令如飨【疑作响】凡所辟选府倾时贤若金我砺若玉我琢尔材我器尔用我功至今防计之司食货之政法公之法其事集吏公之吏其利兴守公之成扬公之盛孰云公殁吾谓公存呜呼何日不夕何荣不落何亢不悔何髙不危终没裔夷凡伯称叹皇明昭涤丹旐言旋泽及九原魂归万里大名备礼返葬故丘哀哀遗孤衔恤靡至毁隣于灭必复是徴某昔官南宫尝参末吏玉音如在哀挽长违祗命禁省不敢离局礼阕执事悲储永懐敢以精诚寄于祖奠神逺聴迩庶乎降歆呜呼哀哉尚飨
　　为淮西宣慰使郑右丞祭顔太师文
　　前　人
　　维年月日某使某官某奉勅以清酌庶羞之奠致祭于故太师赠司徒鲁公之灵呜呼天有晦明人亦理乱当其厄运则有盗臣至乃凭宠肆凶窃权搆逆虵吞虎噬择肉中州天子思所以解将燎之焚拯方割之垫遵开景命销遏乱源惟公道冠四朝位先百辟望安社稷名动神祗期以日照天临风清雨涤受命以出视途【疑】如归呜呼肇有君父孰如尧舜臣惟共鲧子亦朱均禀沴而生虽圣勿化父不能得之于子君不能得之于臣矧夫祸乱之兴盖乗中否天之方稔公若之何独立虏庭卒致君命激昻大义潜革羣心全道为全夭年非夭期颐非夀得死为终惟彼凶残歼我明哲罪均僭逆怒发天人否闭未通郁翳兹久上帝厌乱忠臣应期坐使鲸鲵化为葅醢庸非精爽逹于明神幽賛元勲昭苏宿愤诏旌大节追册上公宠以饰终礼惟加等某肃将密命敷布皇猷慰拊痍伤劳勉忠义拜乎天阙躬承德音命以觞牢备兹爼豆发于圣防斯谓馨香公其降灵歆我明德尚飨
　　为留守贾尚书祭顔太师文　前　人
