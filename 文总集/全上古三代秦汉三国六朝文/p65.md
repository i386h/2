<!-- { "loadSidebar": true } -->
　　光字子夏，安国从曾孙。元帝时为议郎，举方正，除谏大夫，左迁虹长，自免归。成帝即位，征拜博士，以高第为尚书，转仆射，迁尚书令诸吏光禄大夫，领尚书事。永始中为光禄勋，迁御史大夫。绥和初左迁廷尉，进左将军，代翟方进为丞相，封博山侯。建平中免。元寿初征拜光禄大夫给事中，进御史大夫，代王嘉为丞相，定三公官，更为大司徒。平帝即位，徙太傅，又徙太师，归老，元始五年卒，年七十，谥曰简烈侯。
　　◇上书对问日蚀事
　　臣闻日者，众阳之宗，人君之表，至尊之象。君德衰微，阴道盛强，侵蔽阳明，则日蚀应之。《书曰》「羞用五事」，「建用皇极」。如貌、言、视、听、思失，大中之道不立，则咎征荐臻，六极屡降。皇之不极，是为大中不立，其传曰「时则有日月乱行」，谓侧匿，甚则薄蚀是也。又曰「六之作」，岁之朝曰三朝，其应至重。乃正月辛丑朔日有蚀之，变见三朝之会。上天聪明，苟无其事，变不虚生。《书》曰：「惟先假王正厥事」，言异变之来，起事有不正也。臣闻师曰，天左与王者，故灾异数见，以谴告之，欲其改更。若不畏惧，有以塞除，而轻忽简诬，则凶罚加焉，其至可必。《诗》曰：「敬之敬之，天惟显思，命不易哉！」又曰：「畏天之威，於时保之。」皆谓不惧者凶，惧之则吉也。陛下圣德聪明，兢兢业业，承顺天戒，敬畏变异，勤心虚己，延见群臣，思求其故，然后敕躬自约，总正万事，放远谗说之党，援纳断断之介，退去贪残之徒，进用贤良之吏，平刑罚，薄赋敛，恩泽加於百姓，诚为政之大本，应变之至务也。天下幸甚。《书》曰「天既付命正厥德」，言正德以顺天也。又曰「天谌辞」，言有诚道，天辅之也。明承顺天道，在於崇德博施，加精致诚，孳孳而已。俗之祈禳小数，终无益於应天塞异，销祸兴福，较然甚明，无可疑惑。（《汉书·孔光传》：元寿元年正月朔，日有蚀之，征光诣公车，问日蚀事。光对云云，书奏，上说。）
　　◇举成公敞封事
　　臣以朽材，前比历位典大职，卒无尺寸之效，幸免罪诛，全保首领，今复拔擢，备内朝臣，与闻政事。臣光智谋浅短，犬马齿耋，诚恐一旦颠仆，无以报称。窃见国家故事，尚书以久次转迁，非有踔绝之能，不相逾越。尚书仆射敞，公正勤职，通敏於事，可尚书令。谨封上。（《汉书·孔光传》：诏光举可尚书令者封上，光谢云云。）
　　◇奏罢减乐人员。
　　郊祭乐人员六十二人，给祠南北郊。大乐鼓员六人，《嘉至》鼓员十人，邯郸鼓员二人，骑吹鼓员三人，江南鼓员二人，淮南鼓员四人，巴俞鼓员三十六人，歌鼓员二十四人，楚严鼓员一人，梁皇鼓员四人，临淮鼓员三十五人，兹邡鼓员三人，凡鼓十二，员百二十八人，朝贺置酒陈殿下，应古兵法。外郊祭员十三人，诸族乐人兼《雪招》给祠南郊用六十七人，兼给事雅乐用四人，夜诵员五人，刚、别亻付员二人，给《盛德》主调篪员二人，听工以律知日冬夏至一人，钟工、磬工、箫工员各一人，仆射二人主领诸乐人，皆不可罢。竽工员三人，一人可罢。琴工员五人，三人可罢。柱工员二人，一人可罢。绳弦工员六人，四人可罢。郑四会员六十二人，一人给事雅乐，六十一人可罢。张瑟员八人，七人可罢。《安世乐》鼓员二十人，十九人可罢。沛吹鼓员十二人，族歌鼓员二十七人，陈吹鼓员十三人，商乐彭员十四人，东海鼓员十六人，长乐鼓员十三人，缦乐鼓员十三人，凡鼓八，员百二十八人，朝贺置酒，陈前殿房中，不应经法。治竽员五人，楚鼓员六人，常从倡三十人，常从象人四人，诏随常从倡十六人，秦倡员二十九人，秦倡象人员三人，诏随秦倡一人，雅大人员九人，朝贺置酒为乐。楚四会员十七人，巴四会员十二人，铫四会员十二人，齐四会员十九人，蔡讴员三人，齐讴员六人，竽瑟钟磬员五人，皆郑声，可罢。师学百四十二人，其七十二人给大官扌同马酒，其七十人可罢。大凡八百二十九人，其三百八十八人不可罢，可领属大乐，其四百四十一人不应经法，或郑卫之声，皆可罢。（《汉书礼乐志》：哀帝性不好音，及即位下诏，罢乐府官。丞相孔光、大司空何武奏。）
　　◇条奏限名田奴婢
　　诸王、列侯得名田国中。列侯在长安，及公主名田县道，关内侯、吏民名田，皆无得过三十顷。诸侯王奴婢二百人，列侯、公主百人，关内侯、吏民三十人。年六十以上，十岁以下，不在数中。贾人皆不得、名田为吏。（《食货志》此下有「期尽三年」一句。）犯者以律论，诸名田畜奴婢过品，皆没入县官。（《汉书·哀纪》：绥和二年六月，有司条奏。又见《食货志》上：哀帝即位，师丹辅政建言，天子下其议，丞相孔光、大司空何武奏，寝不行。）
　　◇奏请议毁庙
　　永光五年制书，高皇帝为汉太祖，孝文皇帝为太宗。建昭五年制书，孝武皇帝为世宗。损益之礼，不敢有与。臣愚以为迭毁之次，当以时定，非令所为擅议宗庙之意也。臣请与群臣杂议。（《汉书·韦玄成传》：哀帝即位，丞相孔光、大司空何武奏言云云，奏可。）
　　◇奏谏复留傅迁
　　诏书「侍中驸马都尉迁巧佞无义，漏泄不忠，国之贼也，免归故郡」。复有诏止。天下疑惑，无所取信，亏损圣德，诚不小愆。陛下以灾异连见，避正殿，见群臣，思求其故，至今未有所改。臣请归迁故郡，以销奸党，应天戒。（《汉书·孔光传》：太后从弟子傅迁在左右，尤倾邪。上免官遣归故郡，傅太后怒，上不得己，复留迁。光与大司空师丹奏言云云，卒不得遣，复为侍中。胁於傅太后，皆此类也。）
　　◇奏劾王嘉
　　嘉迷国罔上不道，请与廷尉杂治。（《汉书·王嘉传》：光禄大夫孔光、左将军公孙禄、右将军王安、光禄勋马宫、光禄大夫龚胜劾云云，遂可光等奏。）
　　◇奏徙毋将隆
　　隆前为冀州牧，治中山冯太后狱，冤陷无辜，不宜处位在中土。（《汉书·毋将隆传》：王莽少时慕与隆交，隆不甚附。哀帝崩，莽秉政，使大司徒孔光奏。）
　　◇奏徙张由史立
　　由前诬告骨肉，立陷人入大辟，为国家结怨於天下，以取秩迁，获爵邑。幸蒙赦令，请免为庶人，徙合浦。（《汉书·孝元冯昭仪传》：中郎谒者张由诬言：「中山冯太后祝诅上及太后」，案验无所得。中谒者令史立责问冯太后，冯太后自杀。由以先告赐爵关内侯，立迁中太仆。哀帝崩，大司徒孔光奏。）
　　◇奏徙董贤家属
　　贤质性巧佞，翼奸以获封侯，父子专朝，兄弟并宠，多受赏赐，治第宅，造冢圹，放效无极，不异王制，费以万万计，国家为空虚。父子骄蹇，至不为使者礼，受赐不拜，罪恶暴著。贤自杀伏辜，死后父恭等不悔过，乃复以沙画棺四时之色，左苍龙，右白虎，上著金银日月，玉衣珠璧以棺，至尊无以加。恭等幸得免於诛，不宜在中土。臣请收没入财物县官。诸以贤为官者皆免。（《汉书·佞幸传》：董贤与妻皆自杀，家惶恐，夜葬。莽疑其诈死，有司奏请发贤棺，至狱诊视。莽复风大司徒光奏贤。）
　　◇奏遣红阳侯王立就国
　　立旧恶：前知定陵侯淳於长犯大逆罪，多受其赂，为言误朝；后白以官婢杨寄私子为皇子，众言曰吕氏、少帝复出，纷纷为天下所疑，难以示来世，成襁褓之功。请遣立就国。（《汉书·王莽传》上：红阳侯立，太后亲弟，莽以诸父内敬惮之，乃复令光奏。）
　　◇奏不听王莽让宰衡
　　赏未足以直功，谦约退让，公之常节，终不可听。（《汉书·王莽传》上：莽奏封事，愿独受母号，还安、临印及号位户邑。事下太师光等，皆曰云云。）
　　安、临亲受印，策号通天，其义昭昭。黄邮、召陵、新野之田为入尤多，皆止於公，公欲自损以成国化，宜可听许。治平之化当以时成，宰衡之官不可世及。纳征钱，乃以尊皇后，非为公也。功显君户，止身不传。褒新、赏都两国合三千户，甚少矣。忠臣之节，亦宜自屈，而信主上之义。宜遣大司徒、大司空持节承制，诏公亟入视事。诏尚书勿复受公之让奏。（《汉书·王莽传》上：莽固让，太后下诏问光等，光等曰云云，奏可。）
　　◇立嗣议
　　礼立嗣以亲，中山王先帝之子，帝亲弟也，以《尚书·盘庚》殷之及王为比，中山王宜为嗣。（《汉书·孔光传》：议中山·定陶王谁宜为嗣者。翟方进、王根以为定陶王宜为嗣。光独以为云云。又见《宣元六王传》，作「尚书有殷及王，兄终弟及，中山王元帝之子，宜为后」。）
　　◇淳於长小妻乃始等坐罪议
　　大逆无道，父母妻子同产无少长皆弃市，欲惩犯法者也。夫妇之道，有义则合，无义则离。长未自知当坐大逆之法，而弃去乃始等，或更嫁，义已绝，而欲以为长妻论杀之，名不正，不当坐。（《汉书·孔光传》）
　　◇丞相遣郡国计吏敕
　　元寿二年，以丞相为大司徒，郡国守丞长史上计事，竟发遣，君侯出坐庭上，亲问百姓所疾若，所计掾吏各一大音声者上答。又读五条诏书敕，读毕，罢遣，敕曰：
　　诏书殿下，禁吏无苛暴，丞长史归告二千石，顺民所疾苦，急去残贼，审择良吏，无任苛刻。治狱决讼，务得其中。明诏忧百姓困於衣食，二千石帅勤农桑，思称厚恩，有以赈赡之，无烦扰夺民时。公卿以下，务饬俭恪。今俗奢过制度，日以益甚，二千石务以身帅，有以化之。民冗食者，请论以法。养视疾病，致医药务治之。诏书无饰厨传，增养食，至今未变。或更尤过度，甚不称。归告二千石，务省约如法。且案不改者。长吏以闻，官寺乡亭漏败，垣墙ヌ坏，治所无办护者，不称任，先自劾不应法，归告二千石勿听。（《汉旧仪》，《永乐大典》本。又引见《续汉百官志》一注，《北堂书抄》七十九合订成篇。）


卷十四
◎韩信
　　信，淮阴人。仕项为郎中。亡归汉，为连敖，迁治粟都尉，拜大将军。汉四年立为齐王。五年更立为楚王。六年为高帝所执，封淮阴侯。十一年谋反，夷三族。有《兵法》三篇。
　　◇上尊号疏
　　楚王韩信、韩王信、淮南王英布、梁王彭越、故衡山王吴芮、赵王张敖、燕王臧荼昧死再拜言，大王陛下：先时秦为亡道，天下诛之。大王先得秦王，定关中，於天下功最多。存亡定危，救败继绝，以安万民，功盛德厚。又加惠於诸侯王有功者，使得立社稷。地分已定，而位号比拟，亡上下之分，大王功德之著，於后世不宣。昧死再拜上皇帝尊号。（《汉书·高纪》下：五年正月诸侯上疏。）
