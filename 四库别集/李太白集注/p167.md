<!-- { "loadSidebar": true } -->
　　太白年二十性倜傥喜纵横术撃剑为任侠尝手刃数人轻财重施不事产业是年礼部尚书苏颋出为益州长史【旧唐书苏颋传开元八年颋除礼部尚书罢政事俄知益州大都督府长史事】太白于路中投刺颋待以布衣之礼因谓羣寮曰此子天才英丽下笔不休虽风力未成且见专车之骨若广之以学可与相如比肩逸人东严子者隠于岷山之阳【东严子姓名不可考杨升庵以为即徴君赵蕤梓州盐亭人字云卿者是又曰岷山之阳即指匡山杜子美赠诗所谓匡山读书处其説见晏公类要郑谷诗所谓雪下文君沽酒店云蔵李白读书山者也俱恐未是】太白从之逰巢居数年不迹城市养竒禽千计呼皆就掌取食了无惊猜郡守闻而异之诣庐亲覩因举二人以有道科并不起【上二事见太白所上安州裴长史书中自叙厯厯然无嵗月可考而苏颋之为益州长史实惟开元八年故连其少年诸事并叙扵此又书中先言隠居岷山后言投刺苏公玩其文义作两段叙述非接次而言者州举有道应是见苏公以后事新唐书本传曰白既长隠岷山州举有道不应苏颋为益州长史见白异之曰是子天才英特少益以学可比相如葢依书辞顺序之耳恐未是又杨升庵以广汉太守为苏颋且引颋荐疏所谓赵蕤术数李白文章为证今按苏颋为益州长史未尝为广汉太守据书中所説明是两人杨説殊谬】
　　【传疑】唐诗纪事引东蜀杨天惠彰明遗事云元符二年春正月天补令于此从学士大夫求问遗事闻唐李白本邑人微时募县小吏入令卧内尝驱牛经堂下令妻怒将加诘责太白亟以诗谢云素面倚栏钩娇声出外头若非是织女何必问牵牛令惊异不问稍亲招引侍砚席令一日赋山火诗云野火烧山后人归火不归思轧不属太白从旁缀其下句云焰随红日逺烟逐暮云飞令惭止顷之从令观涨有女子溺死江上令复苦吟云二八谁家女飘来倚岸芦鸟窥眉上翠鱼弄口旁朱太白辄应声继之云緑髪随波散红顔逐浪无何因逢伍相应是怨秋胡令滋不悦太白恐弃去隠居戴天大匡山往来旁郡依潼江赵徴君蕤蕤亦节士任侠有气善为纵横学著书号长短经太白从学嵗余去游成都赋春感诗云茫茫南与北道直事难谐榆荚钱生树杨花玉糁街尘萦逰子面蝶防美人钗却忆青山上云门掩竹斋益州刺史苏颋见而竒之时太白齿方少英气溢发诸为诗文甚多微类宫中行乐词体今邑人所藏百篇大抵皆格律也虽颇体弱然短羽防褷巳有凤雏态淳化中县令杨遂为之引谓为少作是也【遂江南人自名能诗累谪为令云　琦按此编今已不传晁公武读书志曰蜀本太白集附入左绵邑人所裒白隠处少年所作诗六十篇尤为浅俗今蜀本李集亦不可见疑文苑英华所载五律数首或即是欤】始太白与杜甫相遇梁宋间结交欢甚乆乃去客居鲁徂徕山甫从严武成都太白益流落不能归故甫诗云匡山读书处头白好归来然学者多疑太白为山东人又以匡山为匡庐皆非也今大匡山犹有读书台而清亷乡故居遗地尚在废为寺名陇西院有唐梓州刺史碑失其名【太平寰宇记绵州彰明县有李白碑在寜梵寺门下梓州刺史于邵文元丰九域志绵州有李太白碑唐梓州刺史于邵文】及绵州刺史高祝记太白有子曰伯禽女曰平阳皆生太白去蜀后有妹月圆前嫁邑子留不去以故塟邑下墓今在陇西院旁百歩外或传院乃其所舍云
　　开元九年辛酉
　　开元十年壬戌
　　开元十一年癸亥
　　开元十二年甲子
　　有蟾蜍薄太清诗【新唐书开元十二年七月废皇后王氏为庶人旧注谓蟾蜍薄太清一篇为废后而作玩诗意当是】
　　开元十三年乙丑
　　太白出逰襄汉南泛洞庭东至金陵扬州更客汝海还憩云梦故相许圉师家以孙女妻之遂畱安陆者十年【以上逰厯之防畧见上安州李长史裴长史二书中其嵗月皆无可考而娶扵许氏约许当在是年之后故并叙扵此】
　　访戴天山道士不遇诗登峨嵋山诗登锦城散花楼诗在蜀所作者皆是年以前诗
　　开元十四年丙寅
　　开元十五年丁夘
　　开元十六年戊辰
　　开元十七年己已
　　开元十八年庚午
　　太白年三十上韩荆州书云三十成文章厯抵卿相上安州裴长史书云五嵗诵六甲十嵗观百家常横经枕籍制作不倦迄扵今三十春矣以为士生则桑弧蓬矢射乎四方故知大丈夫必有四方之志乃杖剑去国辞亲逺逰南穷苍梧东渉溟海见乡人相如大夸云梦之事云楚有七泽遂来观焉而许相公家见招妻以孙女憩迹扵此至移三霜焉【按太白送从侄耑逰庐山序云余少时大人令诵子虚赋私心慕之及长南逰云梦览七泽之壮观酒隠安陆蹉跎十年是太白寓居安陆葢十年也合之此书观之约其旅逰安陆娶扵许氏当在开元十三年之后太白扵时年二十六七矣逾三年年始三十有上裴长史书有憩迹扵此至移三霜之语则开元十八年也又逾四年年三十五则开元二十三年计此十年间正是其酒隠安陆之十年自是而出逰太原转之齐鲁矣其苍梧洞庭溟海维掦金陵鄂城之逰皆在二十六七以前此皆参互可考者曾子固序曰白出居防汉之间南逰江淮至楚观云梦云梦许氏者高宗宰相圉师之家也以女妻白因畱云梦者三年三年字尚欠精审】曩昔东逰维扬不逾一年散金三十余万有落魄公子悉皆济之又昔与蜀中友人呉指南同逰于楚指南死扵洞庭之上白伏尸恸哭若丧天伦行路闻者悉皆伤心猛虎前临坚守不动遂权殡扵湖侧便之金陵数年来观筋肉尚在雪泣持刃躬申洗削裹骨徒歩寝兴携持丏贷营塟扵鄂城之东又曰前此郡督马公朝野豪彦一见尽礼许为竒才因谓长史李京之曰诸人之文犹山无烟霞春无草树李白之文清雄奔放名章俊语络绎间起光明洞彻句句动人故交元丹亲接斯议
　　有安陆白兆山桃花岩寄刘侍御绾诗【诗有云卧三十年好闲复爱仙之句虽未必即是三十嵗所作亦其上下数年间诗也旧谱列是诗扵戊午年下葢既以圣厯二年为太白始生之嵗又误以三十为二十耳考其时太白尚未出蜀又旧谱以门有车马客行及荅湖州迦叶司马诗皆列扵三十嵗之下按门有车马客诗曰叹我万里逰飘飘三十春此叹其客逰之乆非纪其始壮之年观下文北风掦胡沙埋翳周与秦之句应是禄山残破两京之后所作答湖州迦叶司马诗云青莲居士谪仙人酒肆藏名三十春恐是长安遇贺监以后之作故有谪仙人之称其曰三十春者是言放浪酒中约三十年非谓是时年甫及三十也兹皆不采】安州应城玉女汤诗安州般若寺水阁纳凉喜遇薛员外乂诗代夀山荅孟少府移文书秋夜扵安府送孟赞府还都序上安州李长史书上安州裴长史书皆在安陆十年中之作
　　开元十九年辛未
　　开元二十年壬申
　　有送梁公昌从信安王北征诗【是年正月以礼部尚书信安郡王祎为河东河北道行军副元帅将兵撃奚契丹三月信安郡王祎与幽州长史赵含章大破奚契丹扵幽州之北】
　　开元二十一年癸酉
　　开元二十二年甲戌
　　按太白与韩荆州书有三十成文章语此书当是庚午以后甲戌以前四年中之作【唐书韩朝宗传朝宗累迁荆州长史开元二十二年初置十道采访使朝宗以襄州刺史兼山南东道其为荆州长史在是年以前】其忆襄阳旧逰赠济阴马少府诗曰昔为大堤客曽上山公楼高冠佩雄剑长揖韩荆州魏颢作公集序云长揖韩荆州荆州延饮白误拜韩譲之白曰酒以成礼荆州大悦皆是时事
　　开元二十三年乙亥
　　太白逰太原有秋日于太原南栅饯阳曲王赞公贾少公石艾尹少公应举赴上都序【是年太白逰太原因南橱饯饮一序知之旧唐书开元二十三年春正月乙亥亲耕籍田加至九推而止卿以下终其畆大赦天下在京文武官及朝集采访使三品以上加一爵四品以下加一阶外官赐勲一转其才有霸王之畧学究天人之际及堪将帅牧宰者令五品以上清官及刺史各举一人致仕官量与改职依前致仕赐酺三日此文所云今春皇帝有事千畆湛恩八埏大搜羣材以缉邦政王公以令宰见举贾公以王霸声闻正其事也又开元十九年春正月丙子帝亲耕扵兴庆宫龙池此乃帝欲知稼穑之事故习为之虽曰亲耕与籍田大礼不同无恩典逮下与此文所言不合故订其的为是年之作】
　　识郭子仪扵行伍中言扵主帅脱其刑责与谯郡元参军擕妓逰晋祠浮舟弄水【见忆旧逰寄谯郡元参军诗】皆是时事已而去之齐鲁寓家任城与孔巢父韩准裴政张叔明陶沔会徂徕山酣饮纵酒号竹溪六逸【逰齐鲁嵗月不可详考并附扵此】
　　有五月东鲁行荅汶上翁诗曰顾余不及仕学剑来山东举鞭访前途获笑汶上翁是初逰鲁地之作又有送韩准裴政孔巢父还山诗是酣饮竹溪时之作
　　【附考】是年司马子微化形扵天台【刘大彬茅山志司马子微扵开元乙亥嵗六月十八日蜕形扵天台】按太白大鹏赋序云余昔扵江陵见天台司马子微谓余有仙风道骨可与神逰八极之表因着大鹏遇希有鸟赋以自广此赋未详作于何年【旧谱列扵开元十年之下未知何据】
　　开元二十四年丙子
　　开元二十五年丁丑
　　开元二十六年戊寅
　　【附考】是年润州刺史齐澣开伊娄河扵扬州南洲浦太白有题州新河饯族叔舍人贲诗曰齐公凿新河万古流不絶丰功利生人天地同朽灭正指其事乃是年以后之作
　　开元二十七年已夘
　　开元二十八年庚辰
　　太白年四十
　　【附考】是年孟浩然防【王士源孟浩然集序曰开元二十八年王昌龄逰防阳时浩然疾疹发背且愈相得甚欢浪情宴谑食鲜疾动终扵冶城南园年五十有二】太白有赠孟浩然诗黄鹤楼送孟浩然之广陵诗春日归山寄孟浩然诗皆是年以前之作
　　开元二十九年辛已
　　天寳元年壬午
　　时太白逰会稽与道士吴筠共居剡中会筠以召赴阙荐之扵朝元宗乃下诏徴之太白至京师与太子賔客贺知章遇扵紫极宫一见赏之曰此天上谪仙人也因解金龟换酒为乐言于元宗召见金銮殿论当世务草荅蕃书辩若悬河笔不停缀又上宣唐鸿猷一篇帝嘉之以七寳牀赐食御手调羮以饭之谓曰卿是布衣名为朕知非素蓄道义何以得此命供奉翰林专掌宻命　本事诗曰李太白初自蜀至京师【按太白出蜀之后厯逰吴楚齐鲁多渉年所而后入京谓自蜀至京师误也】舍扵逆旅贺监知章闻其名首访之既竒其姿复请所为文出蜀道难以示之读未竟称叹者数四号为谪仙解金龟换酒与倾尽醉期不间日由是称誉光赫贺又见其乌栖曲【或言是乌夜啼】叹赏苦吟曰此诗可以泣鬼神矣摭言曰李太白谒贺知章知章曰公非人世之人
