<!-- { "loadSidebar": true } -->
　　勑朝议郎前守渭州司马上柱国武城县开国男张肩公清众知虗白已任政先慈惠理尚仁明每执効官之心必闻奏课之首承华伫隽博望甄才用旌贤相之家宜在正人之列可行太子司议郎散官勲如故
　　授许诚感太子司议郎等制
　　门下朝散大夫行殿中侍御史上柱国许诚感朝议大夫守泽州别驾上柱国嘉兴县开国子姚昌润等或持邦宪才干多或贰藩条公勤克着青宫列侍阁脩文宜拜职于两司仍佐军于三蜀诚感可行太子司议郎昌润可守著作郎仍充劔南节度判官勲封各如故
　　左右谕德
　　授杨祯太子右谕德制
　　黄门大中大夫前试剡王府长史上柱国郑国公杨祯敬以安仁恭而合礼相门华夙着清徽王邸元寮复膺高选属肇开于博望宜审谕于承华可行太子右谕德余如故主者施行
　　授殷承业太子左谕德等制　孙　逖
　　门下朝议大夫宗正少卿殷承业行宗正丞王利涉等咸以噐能各升班序克勤于事不忝其名九族之司既无取于异姓两宫之地宜有命于分官承业可太子右谕德利涉可国子监丞
　　授许从之太子右谕德制　　常　衮
　　勑朝议郎试太子司议郎赐绯鱼袋许从之学究儒流文推防府行能优敏政事通明公勤之効备彰于履歴迟暮之年固资于頥养俾迁阶秩仍遂休闲可朝散大夫守太子右谕德致仕
　　授王寅太子左谕德制
　　勑闗内河东副元帅随军要籍朝议郎试秘书省著作郎赐绯鱼袋王寅业继儒门才通吏术尝践清秩不渝素检自叅戎府更展文韬进职宫僚用嘉勤绩可试太子左谕德余如故
　　左右賛善
　　授相王男成噐太子左賛善大夫制
　　李　峤
　　鸾台相王男寿春郡王成噐毓彩桂山承规椒掖韶容霞举羙志月将望苑翘才瑶山伫俊宜叅多士之选俾从正人之列可中大夫太子左賛善大夫勲封如故主者施行
　　授王瑀太子左賛善大夫制　苏　颋
　　黄门通议大夫行宋王府谘议叅军上柱国王瑀雅清理识尤茂风检艺能素优名教为乐雍容朱邸已闻讽议之先【一作华】侍从青宫宜在文儒之列可行太子左賛善散官如故主者施行
　　授苏征太子右賛善大夫制
　　黄门正议大夫行綘州司马上柱国苏征名公之训能遗清白才子驰声特敏赡徃从迁贬不诎奸邪遂使扬歴官次滞遗年序宜旌綘郡之康式宠青宫之列可太子右賛善大夫散官如故主者施行
　　授呉升太子左賛善大夫制
　　黄门朝议大夫前守陜王府谘议叅军上柱国吴升悟理明达用心防妙博以才艺精于谈吐西园月上亟闻飞盖之篇东陆春归宜听鸣笳之响可守太子左賛善大夫散官勲如故主者施行
　　授甘晖太子賛善大夫等制　孙　逖
　　勑主客员外郎甘晖前代州长史元嘉福等或逰心淡泊常有慕于幽人或从事劬劳颇知名于边郡各循班列仍度噐能宜序东朝之列俾迁外藩之佐晖可守太子賛善大夫嘉福可守戎州长史散官如故
　　授萧诚太子左賛善大夫制
　　勑朝议郎恒州司马随军副使幽州节度驱使上柱国借绯鱼袋萧诚早标明敏久着声名词翰推工才能适用顷从戎幕尝募征夫宜迁翊賛之荣仍効抚绥之术可守太子左賛善大夫依前幽州节度驱使仍专检校管内诸军新召长逺徃来徤儿事
　　授韦汭太子賛善大夫等制
　　门下朝散大夫守忠王府谘议叅军韦汭等各有才噐备彰名实顷膺朝选久在王门储贰作贞既承于新令庆赏行惠必先于旧僚宜叶典章用增班秩可
　　授师良太子左賛善大夫制　常　衮
　　勑朝议大夫前舒州别驾直中书师良久直禁垣叅典书命既精文理尤达事经常逺其私亦过于慎夙夜有恪歳时积劳顾班列而颇淹在朝章而可举藩僚之选以序而进【一作迁】可守太子左賛善大夫依前直中书散官勲封如故
　　授王干太子左賛善大夫制
　　勑福建节度孔目官朝议郎试左金吾衞长史上柱国赐绯鱼袋王干文林郎寿州録事上柱国郭皎等贞以干事敏于在公掌戎门之条目精详着董方州之财赋底慎惟勤宜懋乃官以畴其効干可试太子左賛善大夫余如故皎可朝议郎行鄂州武昌县尉勲如故
　　授孙履晖太子左賛善大夫制
　　勑渭亳节度知兵马使银青光禄大夫试殿中监孙朝俊父朝议郎行原州司户叅军上柱国孙履晖器韫黄中行敦素尚勤于学艺守以谦光顷践班资未申才用顾其嗣积有勲劳宜列宫寮俾光庭训可试太子右賛善大夫散官勲如故
　　太子洗马
　　授窦元泰太子洗马制　　　苏　颋
　　勑昭成皇后四从叔朝议郎行黄州司马窦元泰观津之荣累秩外戚伏波之训方□后昆可劝导宗党仪刑门族俾登洗马之秩罔忝濯龙之戒可太子洗马员外置同正官散官如故仍为长检校本族子弟事
　　授李思诠太子洗马等制
　　勑朝散郎守忠王友翰林供奉兼侍诸王等书李思诠等官分望府名著周行咸以其长各施于用藩维乐善已陟于元良僚属延恩俾迁于列位可依前件
　　太子舎人
　　授萧嵩太子舎人制
　　黄门朝请大夫殿中侍御史内供奉判尚书司勲员外郎上柱国萧嵩沈密有才清方不竞郎官御史已膺台阁之求端士正人宜副宫坊之选可行太子舎人散官勲如故主者施行
　　授姚奕太子舎人制
　　黄门中散大夫行鸿胪寺丞上柱国夏县开国公姚奕循环礼舆祗若谦柄清白为事文章著名宜升景倩之才更拜当时之秩可行太子舎人散官勲封如故主者施行
　　授崔缜太子舎人制
　　勑福建等州节度下都知馆驿官朝散郎守大理司直赐绯鱼袋崔缜爰资艺文以饰吏事名叅使局效着邮亭速置多方【一作才】急宣应命类能举贤懋赏分官俾膺储寀之任仍践宪臣之列可试太子舎人兼监察御史余如故
　　授崔宥太子舎人制
　　勑殿中侍御史内供奉宥早循学行累践班资尤推吏道之能克展官常之效顷持风宪备洽声猷眷求【阙】列彼储寀冝膺朝选式奬公才可守太子舎人
　　授纪千钧太子舎人等制
　　勑奉议郎试太子左賛善大夫京兆府推勾官轻车都尉向游仙奉议郎前行宣州司户叅军京兆推勾官上防军纪千钧等各有艺能兼推吏干通于文法检以贞亷公勤不偷课效斯着俾迁阶秩之宠仍加章服之荣逰仙可朝散大夫守义王府长史勲如故千钧可太子通事舎人散官勲如故
　　文苑英华卷四百四
　　钦定四库全书
　　文苑英华巻四百五　　　宋　李昉等　编王府
　　王师
　　授王缋蔡约王师制　　　　沈　约
　　门下冠军将军司徒左长史始平县五等男缋华宗冠冑器质详和都官尚书约清源素范体业伦正训兹藩国佥议攸在缋可随郡王师加防骑常侍男如故约可零陵王师加给事中主者速施行
　　授栁冲兼温王师制　　　　苏　颋
　　勑左散骑常侍兼脩国史上柱国平阳郡开国公栁冲族茂汾鼎价珎垂璧雅负通才备闻遗训探六经之奥如叩鸿钟穷百氏之源若披明镜挟舆切问侍从増荣拥篲崇儒师资伫德可兼温王师
　　王傅
　　授杨廉陜王傅制　　　　前　人
　　门下利建子弟旁求师傅委之训导必学【疑】方直银青光禄大夫前岐州刺史上柱国归义县开国子杨廉外示静黙言将发而寡辞内敷条理德不孤而应物故能逰艺聚学脩官辨政台阁尽清华之选吏人懐抚贷之余仪刑是叅议斯在当肄业于邹衍俾赋诗于韦孟可陜王傅勲封如故主者施行
　　授殷彦方王傅等制　　　　孙　逖
　　门下中散大夫守忠王府长史兼侍读上柱国殷彦方等朝廷雅望人物周才或聚学冲深或属词清逺顷膺授择皆侍藩维教导之功既闻于日就温文之德遂涉于春储国有典章义存褒赏宜进秩于髙位俾升荣于近傅可依前件
　　授张崇俊韩王傅制　　　　常　衮
　　勑朝散大夫前守彭王府谘议叅军充内飞龙廐驱使赐紫金鱼袋张崇俊敏行资身良才适用列官朱邸早陪文学之车从事玉台久佐飞黄之皁彊力匪懈清心不渝忠効见器能可録王门传道允借纯臣仍进荣阶俾超彛序可银青光禄大夫韩王傅余如故
　　授薛昌朝绛王傅制　　　　元　稹
　　勑薛昌朝等国有政职之要其一曰其员所以稽绩用而升秩序也尔等典掌众务勤歴【一作劳】歳时无畏【一作瘝】厥官能举其政择才以佐诸邸选士以列东朝亦吾蕴崇本枝之意也尔无易之可依前件
　　授太子賔客王牍等诸王傅制
　　薛廷珪
　　勑具官王牍等朕闻王者之子在襁褓中置二公以教训之由古道也我思成人已来遘此多难师训之义蔑【一作翦】焉阙闻南靣尊愧于寡昧由是言念诸子用疚厥心因择正人为之傅导今丞相言尔牍等并老于文学雅有德行明君臣父子之道知礼乐诗书之源可使高歩承华入叅望苑琢磨羽翼朕有冀焉或授正卿或加峻级宜旌优异徃傅童防邪蒿鲍鱼勿俾登俎胄筵讲肆为惜分隂使其知东平为善之规喜王褒洞箫之赋承万代之业固磐石之基斯頼于老成人也可依前件
　　授郭保嗣德王傅依前通事舎人等制
　　前　人
　　勑具官郭保嗣等资相法仪宣明号令序鸳鸾之行缀整珩佩之威容蒇事申严罔不頼尔予闻旧制常俾兼官用奬勤劳以示优假今保嗣等其勤至矣厥官罢焉宜举彛章许之序进矧大勲之后旧将之家尚鍳寐以求思岂淹回之不恤兼八座以傅予爱子亚九卿而立我明庭勉扬休声茂对殊宠可
　　王府谘议
　　授郭元融寜王府谘议制　　孙　逖
　　勑典军郭元融名列戎昭官升王邸颇经歳序克着勤劳宜更文武之职俾在谘谋之任可朝议郎守寜王府谘议叅军
　　授李夷吾荥王府谘议制
　　勑朝议郎守青州司马李夷吾门擅文儒才推干理从事惟谦在官必达贰于郡职已闻康海之谣官彼王门宜膺背淮之选可守荥王府谘议叅军散官如故授衞元珪蜀王府谘议制　　常　衮
　　勑摄郡牧都使判官朝议大夫行杞王友上柱国衞元珪顷以勤劳爰从奬授纪官之号有犯闻名俾更他职式叶彛典可守蜀王府谘议叅军余如故
　　授王自励原王府谘议制　　元　稹
　　勑王自励左右禁旅非材力过人而忠厚谨信者不在壁垒库楼之地惟尔自励备吾选中平蔡之师亦有功伐追思舎爵之赏擢授曵裾之寮特示新恩且仍旧职可检校太子賔客兼原王府谘议叅军依前殿中侍御史如故
　　授郭皎冀王府谘议制　　　前　人
　　勑郭皎材任爪牙姻连肺腑领辕门之右广假桂苑之元寮夙着威名尝颁勇爵元戎啓状庆泽覃恩冝辍豹韬之雄以资鴈沼之画可行冀王府谘议叅军余如故
　　重授李晟通事舎人王府谘议制
　　白居易
　　勑李晟昔管仲云升防揖让进退闲习臣不如隰朋今之通事舎人近此选也而晟常中此选善于其职故相导通奏之节宣扬拜起之仪引之【集作而】賛之不闻失礼既终防纪宜服官常可使束带曵裾为吾谒者可通事舎人
　　王友
　　授萧仲预郢王友制
　　勑朝议郎行申王府文学摄賛善大夫兼殿中侍御史借绯鱼袋上柱国萧仲预风裁端庄器识纯懿戎王筑馆礼盛和亲汉使出闗事优衔命更列曵裾之宠宜酬杖节之勤可守郢王友散官勲如故
　　授贺兰忠肃郯王友制
