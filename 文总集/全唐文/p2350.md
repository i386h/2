<!-- { "loadSidebar": true } -->
    伏以郭仲文尚父子仪之孙，太皇太後之侄，戚里勋门，无与俦比。婚姻嫡庶，朝野具知。夺宗之配，实玷风教。且仲文、仲辞，既非同出，袭封尚主，不可并行。伏请付台勘当。
    ○请吏部选人颁行长榜奏（开成二年四月中书门下）
    天下之理，在能官人。古人以还，委重吏部。自循资授任，衡镜失权，立格去留，簿书得计。比缘今年三月选事方毕，四月已後，方修来年格文，五月颁下。及到地远，已及秋期。今请起今月与下长格，所在州府，榜门晓示。其所资官取本任黄衣本贯解，一千里内三月十日解到省，二千里三千里递加十日，并勒本州赍送，选人发解讫，任各归家。其年七月十五日，齐於所住府，看吏部长榜定留放。其得留人，并限其年十二月十日齐到省试注唱，正月内铨门开，永为定例。如其年合用阙少，选人文书无违犯可较，则於本色阙内先集选深人年长人。其馀人既无阙可集，南曹俱为判成，榜示所住州县府，许次年取本任州府公验，便依限赴集，更不重取本任本贯解。
    ○请接济诸州闲散宗室奏（开成二年六月宗正寺）
    诸州府如有宗子寄寓，贫病不能自济者，有羁旅道途，栖迟丐食者，并请所在州县切加存恤，兼随事接借，不得令有侵欺，致使抑屈。如有违犯礼禁，自冒刑名，即任所在州县仔细勘问。仍先具罪状，申报宗正寺，待寺司闻奏，不得悬便科断。所冀远方宗子，平时无困辱之虞；守土诸侯，圣朝识敦睦之意。
    ○请於五经字样後附九经字样奏（开成二年八月国子监）
    得覆定石经字体官翰林待诏唐元度状。伏准太和七年二月五日敕，覆九经字体者。今所详覆，多依司业张参五经字为准。其旧字样，岁月将久，画点参差。传写相承，渐致乖误。今并依字书与较勘，同商较是非，取其适中，纂录为《新加九经字样》一卷。请附於《五经样》之末，用证纰误。
    ○请纪录时政奏（开成三年二月中书门下）
    延英对宰臣须纪录。伏以陛下躬勤庶政，超迈百王，每对宰臣，日旰忘倦。正衙决事，二史在前，便殿坐日，全无纪录。长寿初宰臣姚奏置“时政纪”，寝而不行。贞元中宰臣赵憬请复故事，无何又废。恭惟圣政，必在发明。今请每至延英坐日，对宰臣往复之词，关教化政刑之事，委中书门下直日纪录，月终送史馆。所冀政猷不坠，国史有伦。昨日延英面奏，已蒙允许。
    ○论韦筹进书史解表奏（开成三年八月史馆）
    臣等谨按《春秋》《尚书》，最为前史，事言异贯，义体两存。今韦筹所著，意实即师古，欲使本朝大典，与千古同风。然汉氏已还，更立史法。稽其指要，事归详尽。
    伏以圣唐御宇，向三百年，声教远垂，文物大备。祖功宗德，传诸不朽。《本纪》《实录》之外，复有注记、典历。盖史氏职司，大惧简略，久已著定，遽难变更。臣等参酌古今，须归的当。况历代编纪，名号实繁。虽统制各殊，悉传示於後。伏请以筹所进之书，藏於史馆，待其著述功毕，令与旧史兼行。则国朝典法，今古咸备。
    ○请准受代官赴阙奏（开成三年八月中书门下）
    伏准开成元年正月一日敕，诸州刺史少尹赤令并常参官等，授替去任，非有徵召，不得到京。宜委所在州府取其由历，每两月一度申中书门下省。参详敕意，以前件官到京後，未有除授，旅食可矜。且令在外，以候迁陟，访闻远地不谕朝旨，将谓故有敕格，阻其恋阙之心。干进者亦以迭来，守道者便成废滞，恐须厘正，以徇重情。其诸道州府应有前件官等，得替後任赴阙廷，或家在四方，亦随所便。
    ○请常参官拜扫给公券奏（开成四年二月门下省）
    常参官寒食拜扫，令月七日延英面奏进止，令准往例给公券者。臣等谨检旧案，承常参官应为私事请假，外州往来给券牒。伏准太和八年八月十日敕厘革，应缘私事，并不许给公券。今臣等商量，惟寒食拜扫，著在令式，衔恩乘驿，用表哀荣。虔奉圣旨，重颁新令，其有拜扫不出府界，假内往来者，并不在给券限。
    ○请量留料钱奏（开成五年五月）
    准今年二月八日赦节文，应诸色勾留官，令克下手力杂给等，与本道州府，充摄官课料。无本司起请者。臣等详检诸道官员，俸料不一，或正官料钱绝少，杂给杂料过多。若准赦文，手力纸笔并令克下，则正官勾留，亦领公事，所请俸料，不如摄官。既未得中，亦恐难守。本司既无起请，中书门下须与条流。
    臣等商量，应诸色勾留官正料及手力课杂职课杂给杂料纸笔等钱，望各委本州都计钱数，每贯克二百文，充摄官俸料。其职田禄粟米，望令全还正官，不在计入诸色钱数之限。臣等又以诸州长马，本是散员，判司簿尉，或须假摄。其所克留钱，望委州司酌量闲剧差署，均融多少支给，亦不要各占本色钱数。及填满阙员，仍令每至岁终，分析申报户部。
    ○许常参等官有疾得乘檐子奏（开成五年六月中书门下）
    台司所奏条流檐子事，更须商量。其常参官或诸司长史，品秩高者，有疾及筋力绵怯，不能控驭。望许牒台暂乘檐子，患捐勒停。其出使郎官，中路遇疾，令自雇夫者，若所诣稍远，计费极多，制下检身，不合贷借。轻赍则不济所要，无借则不可支持。如中路遇疾者，所在飞牒申奏差替去。以此商量，度为折衷，馀请依御史台所奏。
    ○请更水名奏（开成五年七月河南尹）
    皇城内伊、洛等四水，伏以伊、洛四水，载在典坟，今人所呼，其名甚著。其第三“水”字御名同，东周之人所以请更其名者，遂勒所府官司录以下参议其事。今得司录参军韦琼等状，谨按《尚书》，周公将营洛邑，卜涧水东，水西。惟洛食。《孔安国传》云：“初卜黎水上不吉。”迨卜此二水之间吉。伏请改第三“水”字为“吉”字者。臣窃以周居洛宅，卜年惟永。今改此水，雅叶祥符。谨具如前。
    ○禁园户盗卖私茶奏（开成五年十月盐铁司）
    伏以江南百姓营生，多以种茶为业，官司量事设法，惟税卖茶商人，但於店铺交关，自得公私通济。今则事须私卖，苟务隐欺，皆是主人牙郎中里诱引，又被贩茶奸党分外勾牵。所繇因此为奸利，皆追收搅扰，一人犯罪，数户破残，必有屏除，使安法理。其园户私卖茶犯十斤至一百斤，徵钱一百文，决脊杖二十。至三百斤，决脊杖二十，徵钱如上。累犯累科，三犯已後，委本州上历收管，重加徭役，以戒乡闾。此则法不虚施，人安本业，既惧当辜之苦，自无犯法之心。条令既行，公私皆泰。若州县不加把捉，纵令私卖园茶，其有被人告论，则又砍园失业。当司察访，别具奏闻，请准放私盐例处分。
    ○禁商人盗贩私茶奏（开成五年十月盐铁司）
    伏以兴贩私茶，群党颇众，场铺人吏，皆与通连，旧法虽严，终难行使，须别置法，以革奸徒。轻重既有等差，节级易为遵守。今既特许陈首，所在招收，敕令已行，皇恩普洽，宜从变法，使各自新。若又抵违，须重科断。自今後应轻行贩私茶，无得杖伴侣者，从十斤至一百斤，决脊杖十五。其茶并随身物并没纳，给纠告及捕捉所繇。其囚牒送本州县置历收管，使别营生。再犯不问多少，准法处分。三百斤已上，即是恣行凶狡，不惧败亡。诱扇愚人，悉皆屏绝，并准法处分。其所没纳，亦如上例。
    ○请祧代宗奏（开成五年）
    谨按天子七庙，祖功宗德，不在其中。国朝制度，太庙九室。伏以太祖景皇帝受封於唐，高祖、太宗创业受命，有功之主，百代不迁。今文宗元圣昭献皇帝升有时，代宗睿文孝武皇帝是亲尽之祖，理合祧迁，每至，合食如常。
    ○请停散试官摄州县事奏（会昌元年五月中书门下）
    州县摄官，假名求食，常怀苟且，不恤疲人。其州县阙少官员，今後望委本州刺史於当州诸县官中，量贤剧分配公事勾当。如官员数少，力实不逮处，即於前资官选择清谨有能者差摄，不得取散试官充。
    ○请定祀九宫仪注奏（会昌二年正月太常礼院）
    准监察御史关牒：“今月十三日祀九宫贵神，已敕宰相崔珙摄太尉行事，合受誓戒及有司徒、司空否。”伏以前件祭本称大祠，准太和三年七月二十四日敕，降为中祠。昨据敕文，称崇饰旧坛，务於严洁，不令别进仪注，更有改移。伏恐不合却用大祠礼料，伏候裁旨。
    ○定宰相两省官拜贺朝仪奏（会昌二年五月中书门下）
    元日御含元殿，百官就列，唯宰相及两省官，皆未开扇前立於栏槛之内，及扇开便侍立於御前。三朝大庆，万邦称贺，唯宰相侍臣同介胄武夫，竟不拜至尊而退。酌於礼意，事未得中。臣等请御殿日昧爽，宰相、两省官斗班於香案前，俟扇开，通事赞两省官再拜，拜讫升殿侍立。
    ○请禁伐桑奏（会昌二年五月天德军）
    回纥族帐侵扰部内，敕劝课种桑，比有敕命，如能增数，每岁申闻。比知并无遵行，恣加翦伐，列於ㄩ市，卖作薪蒸。自今州县所由，切宜禁断！
    ○请改河阳等县为望州县奏（会昌三年九月中书门下）
    臣闻河阳五县，自艰难以後，割属河阳三城使。今河南所管五县中，租赋色役，尽属河阳，使归一统，便为定制。既是雄镇，足壮三城。
    臣等商量，其河阳县望改为孟州，仍为望州。河阳、汜水、温县、河清、济源等五县改为望县。其县令以下，望且令守本官，至吏部注官日替。
    ○请以罚公主封物宣付史馆奏（会昌三年中书门下）
    伏闻定安大长公主，二月二十五日以回纥背叛恩德，侵轶边陲，於光顺门内脱去簪珥，变服请罪。陛下释其愆负，方敢对见。又以宣城公主等违敕不到，各罚封物。伏以礼法之行，始此中壶，王化盛事，人伦美谈。《周易》云：“正家而天下定矣。”臣等忝在枢近，不任贺踊跃之至。伏望宣付史馆纪述，为百代典制。
    ○请禁止奸欺奏（会昌四年七月京兆府）
