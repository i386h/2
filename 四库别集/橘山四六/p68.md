<!-- { "loadSidebar": true } -->
　　外建茅土之邦固须有贰旁连寳玉之国自以不孤问五良马之起居【诗良马五之礼天子六马左右骖三公九卿驷马左骖汉制九卿驷马右骖故有五马东方朔传太守驷马驾车一马行春故有五马遯斋间览汉制太守驷马其有加秩中二千石乃右骖故以五马为贵学林云汉制朝臣出使为太守増一马故为五马晋王羲之守永嘉庭列五马绣鞍金勒出则控之宋谢灵运为永嘉太守常以五马自随立五马坊五马亭又南齐柳元策兄弟五人皆领郡号五马殷文圭云柳氏亭邉参立五马古乐府五马立踟蹰丹阳集昔人用五马事多因游遨动出处方用之如老杜赋王阆州饯萧遂州云二天开宠饯五马烂生光其賔主去住分矣又送李梓州五马何时到赠严武五马旧曽谙小径送贾阁老出汝州人生五马贵太白云五马莫留连岑参云门外不须催五马戎昱五马几时朝魏阙子厚五马助征騑乐天五马无由入酒家近人于太守安居□閤例称五马于理恐未安也方勺泊宅编谓太守为五马者多疑所出据诗孑孑干旟良马五之郑氏云建旟州长之属殆以是乎彭乘墨客挥犀世谓太守为五马人罕知其故事或以诗注谓州长建旟汉太守比州长法御五马故云后见厐几先朝奉云古乘驷马车至汉时太守出则增一马事见汉官仪也韩文大府始至四府必使其佐启问起居】觉双鲤鱼之飞舞【古诗客从逺方来遗我双鲤鱼呼童烹鲤鱼中有尺素书】恭惟某官贤为舜牧【尚书咨十有二牧】秀出文昭【左传管蔡成霍鲁卫毛郜雍滕曹毕原鄷郇文之昭也】落笔九天亟取名于谭笑【杜诗观我落笔中书堂又落笔四座惊李诗欬唾落九天】着鞭千里伟有志于事功昼衣久耀于闽山春骑逺临于汉水念襟带相聨之地当兵革甫定之秋民喜来苏吏愁去蠧顾涤荡振刷使旧俗皆丕变而劳来安集知今日所宜先【诗序鸿鴈美宣王也万民离散不安其居而能劳来还定安集之至于矜寡无不得其所焉】啓藩云初报政甚速【史记伯禽封于鲁三年而报政周公曰何迟也曰变其俗革其礼丧三年而后除之太公封于齐五月而报政周公曰何疾也曰吾简其君臣礼从其俗为也刘賔客集乏齐鲁报政之能】归田之农莫不解刀而买犊【龚遂传遂为渤海守人好带剑佩刀遂令卖剑买牛卖刀买犊曰何为带牛而佩犊】犇幕之丑殆如举扇以驱蚊【唐语林裴尤庭累典名藩皆有异政宗谓宰相曰光庭性逐恶如扇驱蚊蚋】坐令百室之丰盈【诗以开百室百室盈止】岂待十年之生聚【左传伍员曰越十年生聚而十年教训二十年之外□其为沼乎】镇此边圉屹如长城自后周合二县以为军独推善治【二县汉阳汉川唐置汉阳郡寻废属岳川后周置汉阳军】在大唐用九人而作相竚继芳猷【唐宰相赞周之卿士周召毛原皆同姓也唐相以宗室进有九人皆以材能号贤宰相飨国长久呜呼盛与】某慕元子漫郎之名【元结自释结徙家瀼濵自称浪士及为官人以为漫者亦为官乎呼为漫郎既客樊上漫遂显焉详见前】忝庾公佐史之列邻封所接茇防焉依曽柔削之未脩荷好音之先及宠之以英辞妙墨【文选英辞润金玉又渊云之墨妙严乐之笔精】濡之以厚币名樽下拜凌兢中怀闿怿青天在望虽未谐云雾之披【徐干中论文王畋于渭水遇太公钓召而与之言载之而归文王之识也灼然若驱云而见白日霍然如开雾而睹青天乐广传尚书令卫瓘朝之耆旧逮与魏正始中诸名士谈论见广而竒之命诸子造焉曰此人之水镜见之莹然若披云霞而见青天也传赞乐令披云髙天澄彻野客丛书今用披雾睹青天事多指乐广梁孝元诗还思逢乐广能令云雾褰骆賔王诗情披乐广天是也不知此语已先见于徐干中论晋人葢引此语以美乐广耳曹植入觐表曰若披浮云而晒白日】明月见分岂复叹江湖之隔欲酬雅意祗托空言
　　通周提刑
　　分乘一传愧无佐岳之能【汉书乘传诣洛阳注传若今之驿古者以车谓之传车】受察六条窃有戴天之幸问行台衣篝之适【説文篝笿也可熏衣徐曰行笼也又以笼覆火也山谷诗行台无望防衣篝】进小夫竿椟之诚恭惟某官门阀清髙【刘賔客集言门阀者许为时表】品流胜妙操成风之刃凡所解数千牛【庄子匠石运斤成风又所解数千牛矣而刀刃若新发于硎】献明月之珍岂特照十二乘【沈怀逺南越志海中有大珠明月珠水精珠李诗弄明月珠史记齐威王与魏恵王防田于郊魏王问曰王亦有寳乎威王曰无有王曰若寡人小国也尚有径寸之珠照车前后十二乘者一枚奈何以万乘之国而无寳乎】自日边而发轫至江右以扬镳【隋文帝诏民间情伪诚欲徧闻已诏使人所在振恤分路扬镳】卓有最声彻于上聴且长安为利名之都府孰不争趋欲荒陬戴恩徳于朝廷独从逺去稠叠双旌之寄【百官志唐节度使掌总军旅専诛杀初授其帑秣军防兵防诣兵部辞见观察使亦如之辞日上赐双旌双节行则建节树六纛中官祖道次一驿輙上闻王建诗自来不説双旌贵又三年五度换双旌又七郡双旌贵戎昱诗天畔双旌贵贾岛诗地分三郡擅双旌白居易诗六纛双旌万铁衣罗隐诗双旌今日别文翁】光华六辔之行剔抉吏奸谘诹民病刑一成不变也久矣尽心【家语刑者侀也侀者成也一成而不可变故君子尽心焉】法三尺安出哉断之在已【杜周传客有谓周曰君为天下决平不循三尺法专以人主意指为狱为狱者固如是乎周曰三尺安出哉前王所是着为律后王所是疏为令当时为是何古之法乎余崇龟启一成不变也要只徳于刑之中三尺安出哉皆用意于法之外刘后村啓法三尺安出哉为旁参于古义活千人有封者行且验于隂功】绣衣当春防而立密网无秋荼之伤【汉刑法志法繁秋荼】一路清夷百城震竦【贾琮传百城闻风自然震竦详见前】持平反之丹笔民以不寃司出纳之紫机世其有济【苏颋诗丞郎肃紫机】某青灯末学白发孤官擕持无琬琰之竒【韩文擕持琬琰易一羊皮饫于肥甘慕彼糠糜】嗜好有咸酸之异志甘静退谁言怀祖之痴【王述字怀祖年三十尚未知名人或谓之痴王导辟为中兵属问以江东未价述张目不答导曰王掾不痴人何言痴】分絶宠荣自信安仁之拙【潘岳字安仁作闲居赋其序云昔通人和长舆之论余也固谓拙于用多称多则吾岂敢言拙信而有征方今俊乂在官百工惟时拙者可以絶意于宠荣之事矣】谓曽试邑强使监州但将精白之心【贾山传莫不精白以承休徳】用取察廉之庇甫解装而服役欣叱驭以按临快覩宜先通名敢后虽云治中别驾之可处终亦非才勿以柱后惠文而见弹尚堪自效
　　通江陵制帅李尚书
　　上卿作牧威震十连下吏承流任叨半刺顾陆陆贫驱而至此有恢恢覆以临之已遂合符敢忘奏记恭惟某官洼骥昆鳯之瑞【汉武帝元鼎四年马生洼渥水中作天马之歌韩诗外传鳯凰过昆仑饮砥柱濯羽弱水暮宿丹宫杜诗渥水出骐骥昆山生鳯凰】隋珠和璧之珍【搜神记隋县溠水后有断蛇冈昔隋侯出行见大蛇中断疑其灵使人以药封之蛇乃能去其后蛇啣珠以报之其珠径寸纯白夜有光如明月之照谓之隋侯珠淮南子隋侯之珠和氏之璧得之者富失之者贫洪适启和璧隋珠蚤席珍而待聘潘江陆海能授简以骋妍】出以其时【骥凤】生之有地【珠璧】光足以连五星而合日月【珠璧】志在乎驰千里而絶云霓【骥鳯宋玉赋鳯皇上撃九千仞絶云霓负苍天于窈防之中】端卿得之羽仪朝廷赞皇推此经纶天下葢三絶之兼有何一第之足云【唐书李揆字端卿美风仪善奏对帝叹曰卿门第人物文学皆当世第一信朝廷羽仪乎故时称三絶李徳裕字文饶封赞皇公少力于学常以经纶天下自负不喜与诸生试有司以防补官尤恶进士罢期集参谒曲江防题名尝曰臣无名第不当罢进士臣祖登第家不置文选盖恶其不根艺实朝廷须公卿子弟为之】克对前芳信非凡种在荷橐论思之已久宜藻旒眷注之罙深【藻亦作璪玉饰如氷藻之文郊特牲王戴冕璪十二旒礼器天子之冕朱緑藻】入则总喉舌之司出则壮股肱之郡命令行乎鈇钺之下顔色动于旗帜之间西清真学士之名上不轻予南平都统制之号昔所未闻【江陵秦为南郡晋改新郡又分置南平郡】念邉圉绎骚之余倚元戎填拊之重肆裒异数式懋逺图恵爱流浃于江湖声名播扬于遐迩凡从容制胜皆诗书礼乐之功使端委秉成寔社稷宗庙之福某言规无取学制奚堪驱牛上太行愁絶欹危之步【墨子谓耕桂子曰将上太行驾骥与牛子将谁驱尸子龙门鱼之难太行牛之难】骑驴到京国难追英俊之游【韩诗骑驴到京国欲和薫风琴岂识天子居九重鬰沉沉一门百夫守无借不可寻】与其争名于朝争利于市之多忧【史记争名者于朝争利者于市】孰若逊畔而耕逊路而行之为胜【虞芮争田不决往质西伯入其境耕者孙田行者孙路末仁轨云终身让路不枉百步终身让畔不失一段】勉持弱植来佐雄藩【姚合诗恩比藩方任更雄】亦欲俾庶民相安田里之间岂特与太守平分风月而已所幸托二天之广或容效一日之长以时问大府之起居礼其敢废【韩文岭之南其州七十其二十二岭南节度府其四十余分四府府各置帅然独岭南节度为大府大府始至四府必使其佐启问起居谢守地不得即贺以为礼】每嵗考诸州之能否恩则有归
　　通巩都大【自注仍谢赐劄按宋制有两都大一提举茶马一提防坑冶铸钱与提刑序官此当是坑冶都大按平斋集巩嵘权都大提防坑冶公事职事修举直秘阁因其任冶司此啓有秘图寓直之语当即是嵘】
