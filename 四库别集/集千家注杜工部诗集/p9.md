<!-- { "loadSidebar": true } -->
　　君不见左辅白沙如白水缭以周墙百余里龙媒昔是渥洼生汗血今称献于此苑中騋牝三千匹丰草青青寒不死食之豪健西域无每嵗攻驹冠边鄙王有虎臣司苑门入门天廐皆云屯骕骦一骨独当御春秋二时归至尊至尊内外马盈亿伏枥在坰空大存逸羣絶足信殊杰倜傥权竒难具论累累塠阜藏奔突往往坡陁纵超越【赋沙苑至此方有趣】角壮翻同麋鹿游浮深簸簜鼋鼍窟【两语竒】泉出巨鱼长比人丹砂作尾黄金鳞岂知异物同精气虽未成龙亦有神【言其浴之感龙精气往往与龙交也解者失之○豪气勦捷又胜寳劒篇语○梦弼曰前汉京兆尹左冯翊右扶风谓之三辅同州昔爲冯翊郡故谓之左辅在州西北有白水县以水白故名白沙即沙苑也自沙苑至白水有百余里以墙围绕牧马监于此洙曰汉礼乐志天马徕龙之媒又马生渥洼水中渥音握洼于佳切西域大苑马日行千里至日中汗血诗騋牝三千周礼夏官庾人掌攻驹注攻驹乗其蹄齧者闲之左传唐成公如楚有两骕骦马马融曰骕骦鴈也马似之骕息逐切骦色庄切魏武乐府老骥伏枥诗在坰之野顔延年赭白马赋雄志倜傥精权竒倜它歴切傥它朗切梦弼曰塠阜言苑中山坞可以藏马之奔突坡陀言苑中沙汀可以纵马之超越也塠都回切洙曰顔延年赭白马赋角壮永埒梦弼曰浮深谓马浴于水也海赋戱广浮深】
　　送蔡希鲁都尉还陇右寄高三十五书记【公自注时哥舒翰入奏勒蔡子先归○天寳十四载在长安作】
　　蔡子勇成癖弯弓西射胡健儿宁鬭死壮士耻为儒官是先锋得材縁挑战须身轻一鸟过【非阙字非欧语殊不觉其异】枪急万人呼云幕随开府春城赴上都马头金匼匝駞背锦糢糊咫尺雪山路归飞西海隅上公犹宠赐突将且前驱汉水黄河逺凉州白麦枯因君问消息好在阮元瑜【洙曰汉书注挑战擿挠敌求战也古谓之致师挑徒了切梦弼曰金匼匝谓金络头也上口答切下作答切赵曰駞背负物而以锦帕防之故曰糢糊洙曰西域有白山通嵗有雪亦名雪山汉张骞传汉使穷河源梦弼曰陇西记诸州深秋采白麦酿酒洙曰魏志陈留阮瑀字元瑜都护曹洪欲使管记室瑀不为屈师曰公欲因问高适故以元瑜比之欧公诗话云陈舎人从易偶得杜集旧本文多脱误送蔡都尉诗身轻一鸟其下脱一字陈公与数客各用一字补之或云疾或云落或云下莫能定后得一善本乃是过字陈公叹服以为虽一字诸君亦不能到】
　　赠田九判官梁丘【鹤曰梁丘为哥舒翰府判官时从翰入朝】
　　崆峒使节上青霄河陇降王欵圣朝宛马总肥春苜蓿将军只数汉嫖姚陈留阮瑀谁争长京兆田郎早见招麾下頼君才并入独能无意向渔樵【赵曰使节指哥舒翰降王谓吐蕃纳欵也洙曰大宛马嗜苜蓿草宛于爰切梦弼曰汉书霍去病为嫖姚校尉服防曰嫖姚音飘揺劲疾皃陈留阮瑀注见上汉田凤为郎容仪端正入奏事灵帝目送之因题柱曰堂堂乎张京兆田郎邵氏闲见録子美诗霍嫖姚对春苜蓿嫖姚字如律当读平声退之云凡爲文辞宜畧识字有以也夫又云子美以郑季对文章春苜蓿对霍嫖姚或以为病惟知诗者能辨之】
　　陪李金吾花下饮【鹤曰金吾李嗣业也唐六典金吾将军掌宫中及京城昼夜巡警】
　　胜地初相引徐行得自娯见轻吹鸟毳随意数花须【取其不经意○即事描冩如拂石吹絮之类武人重客往往尽兴】细草称偏坐香醪懒再沽醉归应犯夜可怕李金吾【梦弼曰世説王卫军云酒正自引人着胜地毳充芮切细毛也】
　　醉歌行【公自注从侄勤落第归作此以别之】
　　陆机二十作文赋汝更小年能缀文总角草书又神速世上儿子徒纷纷骅骝作驹已汗血鸷鸟举翮连青云词源倒流三峡水笔阵独扫千人军只今年才十六七射防君门期第一旧穿杨叶真自知暂蹶霜蹄未爲失偶然擢秀非难取防是排风有毛质汝身已见唾成珠汝伯何由髪如漆春光淡沲秦东亭渚蒲芽白水荇青风吹客衣日杲杲树搅离思花冥冥酒尽沙头双玉缾众賔已醉我独醒乃知贫贱别更苦吞声踯躅涕泣零【人有此情冩得不浓至而止○洙曰晋陆机字士衡作文赋马二歳曰驹梦弼曰鸷鸟撃鸟也修可曰三峡明月峡巫山峡广泽峡洙曰汉萧望之以射防甲科爲郎史记楚有飬由基者去桞叶百歩而射之百发百中庄子马蹄可以践雪霜梦弼曰汉赵壹传咳唾成珠玉何曰秦东亭即京城门外东亭送别多于此处】
　　戱简郑广文【防】兼呈苏司业【源明】
　　广文到官舎系马堂阶下醉即骑马归颇遭官长骂才名三十年坐客寒无毡頼有苏司业时时与酒钱【赵曰唐史称郑防在官贫约乃引子美赠诗曰才名三十年坐客寒无毡则知公之诗真史矣】
　　夜听许十一诵诗爱而有作【鹤曰许十一当是居五台学佛者】
　　许生五台賔业白出石壁余亦师粲可身犹缚禅寂何阶子方便谬引爲匹敌离索晩相逢包防欣有撃诵诗浑游衍四座皆辟易应手看捶钩清心听鸣镝【清心语好】精微穿溟涬飞动摧霹雳陶谢不枝梧风骚共推激紫燕自超诣翠驳谁剪剔【皆极形容】君意人莫知人间夜寥閴【郑曰河北有五台山即文殊师利镇毒龙之所赵曰佛经以善业为白恶业为黒梦弼曰高僧传昙鸾住汾州石壁中寺寺近五台山赵曰粲则僧粲可则慧可佛书贪着禅味是菩萨缚梦弼曰维摩经一心禅寂摄诸乱恶洙曰记子夏曰吾离羣而索居亦已乆矣易九二包防上九撃防项羽传人马俱惊辟易数里梦弼曰庄子大马之捶钩者年八十矣而不失毫芒洙曰前汉匃奴传冒顿作鸣镝应劭曰髐箭也赵曰帝系谱曰天地初起溟涬鸿蒙洙曰陶谓陶潜谢谓晖灵运惠连也项籍传诸将詟服莫敢枝梧注小柱爲枝斜柱爲梧西京杂记文帝良马名紫燕尔雅驳如马锯牙食虎豹浑一作混梦弼曰燕旧作鸾欧公定作燕】
　　夏日李公见访【公自注李时爲太子家令鹤曰按宗室世系表李公当是李炎】
　　逺林暑气薄公子过我游贫居类村坞僻近城南楼傍舎颇淳朴所愿亦易求隔屋唤西家借问有酒不墙头过浊醪【实事它人以为不足冩】展席俯长流清风左右至【自得适然】客意已惊秋巢多众鸟喧叶宻鸣蝉稠苦遭此物聒孰谓吾庐幽水花晩色静庶足充淹留预恐樽中尽更起爲君谋【赵曰城南楼长安城南公之所居也洙曰古今注莲花亦名水花】
　　与鄠县源大少府宴渼陂得寒字【鹤曰鄠县属京兆陂在其境】
　　应爲西陂好金钱罄一餐饭抄云子白【云子终不可解】嚼水精寒无计回船下空愁避酒难主人情烂漫持荅翠琅玕【赵曰云子指言菰米饭也师曰汉武内传王母曰太上之药乃有风实云子梦弼曰张平子四愁诗美人赠我青琅玕】
　　九日曲江【梦弼曰西京记曲江以流水屈曲故名】
　　缀席茱萸好浮舟菡萏衰百年秋已半九日意兼悲江水清源曲荆门此路疑晩年高兴尽揺荡菊花期【洙曰桓温九日宴龙山其地在荆州门外公疑龙山景物与曲江相似也】
　　自京赴奉先县咏懐五百字【梦弼曰奉先属京兆时公妻子在奉先按是年十一月安禄山反于范阳】
　　杜陵有布衣老大意转拙许身一何愚窃比稷与契居然成濩落白首甘契阔盖棺事则已此志常觊豁穷年忧黎元叹息肠内热取笑同学翁浩歌弥激烈非无江海志潇洒送日月生逢尧舜君不忍便永诀当今廊庙具构厦岂云缺葵藿倾太阳物性固莫夺顾惟蝼蚁辈但自求其穴胡为慕大鲸輙拟偃溟渤以兹悟生理独耻事干谒兀兀遂至今忍爲尘埃没终愧巢与由未能易其节沉饮自遣放歌颇愁絶嵗暮百草零疾风高冈裂天衢隂峥嵘客子中夜发霜严衣带断指直不得结凌晨过骊山御榻在嵽嵲蚩尤塞寒空蹴踏崖谷滑瑶池气郁律羽林相摩戛君臣留欢娯乐动殷胶葛赐浴皆长缨与宴非裋褐彤庭所分帛本自寒女出鞭挞其夫家聚敛贡城阙圣人筐篚恩实欲邦国活臣如忽至理君岂弃此物多士盈朝廷仁者宜战栗况闻内金盘尽在卫霍室中堂有神仙烟雾防玉质暖客貂防裘悲管逐清瑟劝客駞蹄羮霜橙压香橘【杂见风味】朱门酒肉臭路有冻死骨荣枯咫尺异惆怅难再述北辕就泾渭官渡又改辙羣水从西下极目高崪兀疑是崆峒来恐触天柱折河梁幸未坼枝撑声窸窣行旅相攀援川广不可越老妻既异县十口隔风雪谁能乆不顾庶往共饥渴入门闻号咷幼子饥已卒吾宁舍一哀里巷亦呜咽所媿爲人父无食致天折岂知秋禾登贫窭有仓卒生常免租税名不隶征伐抚迹犹酸辛平人固骚屑黙思失业徒因念逺戍卒忧端齐终南澒洞不可掇【洙曰庄子匏落无所容注犹廓落也诗注契阔勤苦也潘曰刘毅云丈夫盖棺事方定矣赵曰明皇开元天寳间无歳不幸骊山故云御榻在嵽嵲嵽徒结切嵲音齧山高皃赵曰蚩尤乗舆前导之旗羽林扈驾之军也梦弼曰樛嶱欧公及荆公改作胶葛相如赋张乐平胶葛之防注旷逺深貌殷读作隠按唐书天子幸温泉赐从臣浴赵曰彤庭天子庭以丹饰之洙曰内金盘尚方器用也赵曰卫霍皆以后戚而贵此以比杨国忠辈也洙曰官渡即曹操袁绍相持之处崪兀高峻貌崪藏没切列子共工氏与颛顼争爲帝怒而触不周山折天柱絶地维梦弼曰窸窣声不安也上息七切下苏骨切赵曰淮南子曰未有天地鸿蒙澒洞上胡孔切下徒总切梦弼曰掇都活切拾也魏武诗明明如月何时可掇东城志林子美自许稷与契人未必许也然其诗云舜举十六相身尊道何高秦时用商鞅法令如牛毛此自是稷契辈人口中语也】
　　奉先刘少府新画山水障歌【希曰奉先次赤故蒲城县刘爲奉先尉以其邑之山水为障】
　　堂上不合生枫树怪底江山起烟雾闻君扫却赤县图乗兴遣画沧洲趣画师亦无数好手不可遇对此融心神知君重毫素岂但祁岳与郑防笔迹逺过杨契丹得非圃裂无乃潇湘翻悄然坐我天姥下耳邉已似闻清猿反思前夜风雨急乃是蒲城神入元气淋漓障犹湿真宰上诉天应泣野亭春还杂花逺渔翁暝踏孤舟立沧浪水深青溟阔欹岸侧岛秋毫末不见湘妃鼓瑟时至今斑竹临江活刘侯天机精爱画入骨髓自有两儿郎挥洒亦莫比大儿聪明到能添老树巅崖里小儿心孔开貌得山僧及童子若耶溪云门寺吾独胡爲在泥滓青鞋布袜从此始【情景淡脱活自在○梦弼曰祁岳郑防皆善画隋杨素画传于契丹故以为号洙曰圃在昆仑潇湘二水名黄曰呉越志天姥山与括苍山相连梦符曰张华博物志舜死二妃泪下染竹竹斑妃死爲湘水神貌莫角切十朋曰南史何字子季隠居不仕以防稽山多灵异往游焉居若耶山云门寺】
　　天育骠骑歌【洙曰天育廐名骠匹妙切】
