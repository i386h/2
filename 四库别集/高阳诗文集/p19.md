<!-- { "loadSidebar": true } -->
　　记得白园禾黍秋晚风双鹤下听鸣鸠海棠鹦鹉语不休花香满蝶朴玉搔头　长笛倚层楼蓼苹明绿水绕芳洲鬘花琪树总当眸云山远鴈字写新愁 

　　又 【 殚忠楼闻钟】 

　　兀坐枯床听晓钟更人清啸歇起高舂野花燕□□□□回乡信惊问是西东　夕□下晴峰黄昏钟又发月□□枯床兀坐思冲冲撩人处铁凤搅帘栊 

　　又 【 观车】 

　　细□风旋细柳营锦裠蝶躞下六花成甲光耀日雨□晴辚辚发霹雳小车行　鹅鹳压层城蛟螭烟雾里队分明万行齐踏静无声牙旗转皷角向人明 

　　○御街行 

　　重重□□重重闭暮雨急秋蛩碎谁家楼外玉箫寒□□□鸿嘹唳丁东檐铁搅人离绪都凑恶滋□　□□白发先成泪一恁个醒和醉疏锺敲落□檠红早是珠檐风细北山猿鹤南枝乌鹊几度家园会 

　　○长思令 【 三首】 

　　莺飞飞燕飞飞春色还从莺燕归关山换旅□　花□□叶垂垂秋飔闲将花叶吹鵵鸯立钓□ 

　　又 

　　山一重海一重山接天高海接空相看鴈趁风　奏一封书一封似隔芙蓉无路通檐花落酒中 

　　又 

　　雨霏霏雪霏霏雨雪撩人鴈未归长歌怀采薇□花依依鸟依依双鸟衔花绕座飞而今花鸟稀 

　　○塞翁吟 

　　云叶纔生雨楼外铁马嘶风报急水小河东飞一箭青骢倚天剑破长风浪小结画影腾空漫道是长杨词赋细柳豪雄　匆匆脱跳荡惊帆辔满走躞蹀蟠花带松有渝海堪凭洗恨看今日蝶血玄菟痛饮黄龙鸭江醅发鹿鳬苹开谁□元功 

　　○踏莎行効平仲 

　　千里云山三年离会阿郎欲去还愁去乍来绕膝日依依说归不语先成泪　似识之无□寻梨栗那堪□解恶滋味□□西望□西风无情芳草连天碧 

　　○霜天晓角 

　　孤城画角一鴈穿云杳试问南楼新月应知愁多少玉关人更老望归来一笑满壁秋蛩唧唧都说促归来好 

　　○木兰花幔 

　　鹤来华柱下城郭是人民非看七萃凌霜六花喷雪万姓东归向来事且莫问但旃裘匝地浣征衣远戌胡笳正急连天塞草初肥　搜胸中百万雄师小试大凌西喜三箭天山六赢虎落百道龙旗正黄云赤羽两同飞早是风驰千里□攻月翚重园 

　　○柳梢青用张杜韵 

　　□海波沈角山峰峭拥护京皋几望归来黄龙玄菟恋我青袍那堪地迥天高平章罢惊雷怒涛只有凌烟一张图画春醉仙桃 

　　○再迭 

　　绛蜡迎寒银钩催晓一鹤鸣皋多少征人黄华白叶点缀秋袍莫题作赋登高收拾尽天风海涛只要西园一行飞□鸦柳鹦桃 

　　○三迭 

　　铁马嘶云金戈挥日人在芳皋阅尽空华英雄着眼恨满绨袍漫猜蜃海楼高且听个松风海涛试问东方春华秋实几个蟠桃 

　　○四迭赠刘生 

　　□角逃名虎头托与寄迹东皋我貌江山江山视我坐卧方袍漫寻跨鲤琹高抵多少裁笺薛涛抛却胭脂高阳池上碧柳丹桃 

　　○沁园春 【 秋思】 

　　匹马东来掩泪新亭江山笑予看诸峰罗列霜描白发大嬴环绕云溅征衣化鹤应回凤凰何处惟有明月依戟枝凝望眼叹人民城郭何是何非是谁夺却燕支筭麟阁云台须有时问一行直抵黄龙痛饮何如合坐绿野弹碁独上高楼风烟欲净遥见白云随钓矶天恩远念玉关□老曰汝其归 

　　孙男之淓编次 
　　卷之十终 

　　●高阳文集卷之十一 

　　高阳孙承宗雅绳着 
　　门人□□□□□较 

　　序文 

　　◆序文 

　　陕西通志序 
　　续保定府志序 
　　青州府志序 
　　大同府志序 
　　高阳县志序 
　　应天乡试录后序 
　　陕西乡试录后序 
　　北畿武举乡试录序 
　　大明律集解附例学 
　　汉疏类编序 
　　历朝忠义汇编序 
　　姚胤昌广蒙求序 
　　紫阳朱夫子全集序 
　　大宗伯抑所唐先生文集序 
　　王觉斯太史初集序 
　　郑思成悦偃斋文集 
　　姜抑若起秀亭集序 
　　东国申象村稿序 
　　蛟门沈先生敬事草序 
　　毕白阳先生督饷疏草序 
　　何武莪谏草序 
　　王鉴心都尉疏草序 
　　侯中鹄亦咏草序 
　　家乘序 
　　徐太师文贞公年谱序 
　　邢中翰恩命册诗序 
　　范梦章窾议序 
　　长馨堂荣京录序 
　　督理事宜序 
　　钱梅谷高阳事宜册序 
　　宋立家传序 
　　春秋房同门稿序 
　　题廿三士春秋制义序 
　　王进士永启四书义序 
　　周子寅南宫会业序 
　　李生清仲制义序 

　　○陕西通志序 【 代崔开府】 

　　陕西志初修于钓阳马公又十年再修于吕公泾野马公蹊田又六十年而今志成盖更王北部光庭洎其弟给谏弘庭之才而周民部槐村冯侍御少墟实属定之不佞受成事叙其端曰陕西古雍州地其四履割楚蜀联冀豫以远抵沙漠而抚宴接之种中还八郡外控三陲其幅员几于万里为中分天下大域是以土函九美气鬯三灵其方于天为干干以兑金生天一之气而知大始故星半列宿主天枢以临八极纬万类天以下名山大川脉所始起源所始发实终南秦岭太华为中界而三五圣神始肇嘉名举生人服食器用委琐科防以大及彝叙无一不始于雍盖两仪蕴崇始开于雷泽姜水而共栢扶毂苍岐奉辔相与辟天阖宇以规万代之安然则以谭雍之志固天文地理人事之纪也夫天地大期六十年一浃而天以人承地以人灵今之雍犹是神皋而苞符若閟犹是陆海而品才若悭前志姑不论论入今志六十年矣中间纪星变三地震二地裂一水溢一大旱大疫三黄河竭一而白鹿芝菌或以供玄旨耳其志黄绶斗食而上诸文武大吏几千百人而名迹所在得与河山流峙不朽者几何人嗟乎天下大势祥不加祲贤不加不肖吏土者得无瞿然思也予尝观采涧茇棠之日至武夫可为腹心而太骆以后则羔紽易为虎韔兔罝易为驷铁虽中闺亦若快于厹矛无亦山川深厚民性质直德调之则和力驱之则迅吏土者可得不善用雍遂使雍善用质乎夫剏法思终用法思始遡生人之法雍始基之而大不用以为厚小不用以为强乃古理棼而剏之今履平而翫之古瞰无而予之今瞰有而冦之亦安用大冠长剑为也雍唐虞官制自雍始而郡县亦始于雍印今官府法度尚密于四方然则軄思其始而提衡郡国纲纪庶政使文武诸长吏相与善用其地以抚镐京而即叙驼山鹿塞之会亦唯是二三疆吏为兢兢若夫约法赐租比制于大始而大不小隙迩不遐遗使方艚兼两不私献氶而庶士倾风万流仰镜若遘三五圣神之遗于河山百二之间则斯志也尚亦有深思焉 

　　○续保定府志序 

　　郡有志则临朐冯公倅郡修之殆三十余年而阙者未补适安邑王郡公以缮部来视郡事慨逸事之未理以凤翔倅王君次其书诸所旧仍不具论论今所续次曰軄官曰选举曰官迹曰人物曰祥异盖犂然不谬剏者不佞得上下此三十年行事而窃叹曰予读軄官表见守若丞李以下不翅百而登官迹者六见州邑之长吏若黄绶斗食不翅千而登官迹者七读选举表见举各数十若十数合诸诵通不翅四百余而登人物者六又读祥异事二十中间父子相食者一旱二蝗三大饥疫一大雨雹二星陨一大水六地震五独三男产者祥一耳嗟乎天之殃降益祥人之善作减不善然则精祲之数善败之门览者得无愳乎不佞自澡发来尝见岁暵溢而众或不恇亦尝见岁丰和而众或不免愁叹将无小民之倚命不尽在岁耶不佞向谒郡公长安邸舍公盖促膝谘予治不佞时唯唯谢不敏而公雅谓安民在吏治则条数事以躬饬诸州邑长吏诸州邑长吏无虑不廪廪德用而式于其饬吾侪小民其食利贤者而不逄不若尚犹是吏治之效乎汉诏务小民安田里而曰共此惟良宁虚语也郡当燕赵之会近在日月光际王上有大泽实先万寓首被之即应声之征不时之役亦实先万寓首承之且三关九水会此如砺隶者不善用其慷慨而莅者不尽善用其慷慨之民虽丰和犹苦耳今天下户口不增而役烦田地不广而赋益宁独吾郡然吾郡倚命贤者以自释于恇而尚得称吾郡不然富褛??例而贫沟瘠其与有几故不佞谓州邑之命系长吏而标长吏者郡公然则公之续此志也宁惟修掌故之轶而急诸簿书者无亦寓臧否昭劝惩以风此百吏而昭我人秋后之人按牍而覆予说当有怵祥异而羞不为向者六七人矣 

　　○青州府志序 【 代王光宇】 

　　郡故有志十八卷盖冯少洲先生同二三君子所纂录而杜郡守思以钱比部有威成之上下数千年亦既条次有则苐壬戌以来岁将周甲而人事之纪阙如也锺黄门龙源即旧例辑其大凡不独五十余年间顜若列眉而惓惓品骘以衷于口不必然而心然者斯亦黄门之蔚□矣志成而不佞方东不遑授简今且折肱于里然无敢略方书不按也乃稍稍披其大略而言曰郡齐履也即旧履不尽隶宇下而间附以它属美哉河山亦海岱间一都会也周之盛胙大师以表东海王室之不坏繄伯舅是赖洎小白以夷吾霸于鄄而南遏楚北伐山戎中包诸宗侯以外抚吴越盖六乘三兵王室复奠当是时供亿非乏而节制之师威天下有余力焉其在于今山河犹故也毂击肩摩连帷挥汗之氓非寡也其它聘问会盟车马玉帛视昔不翅省矣而上之毛不足以餬口家之藏镪不足以奉耕耘故乐岁苦于上给而一不岁反待给于上往一妖女子至仰勤王旅倾以饥驱之民遂揭竿于市夫今人读法家十八篇犹若嗛嗛而通货积财能以国宁顾或逊焉何也间尝按牍而阅郡领州邑十有四耳户可三十万口可百五十余万而地濒海饶斥卤水居什一山居什三其田可十三万六十有奇而岁办不下七十万其用于土则居有干棷之役行有传舍之役其用于上则内以六宫外以百官六军有供亿之役有输挽之役盖属城不雄于它郡而赋倍之且生齿日繁舟楫不通公私取给于山坂蹊涧之田而暵溢虫螙岁或仍焉兼以俗好任侠居平鸣瑟跕屣六博蹋鞠时饶鲜衣怒马之费慨不快意以躯借交报雠藏命作奸剽攻御冦故岁饥輙盗盗起辄兵疮痍逋窜十室而九大约大豪挟中猾以用饥驱之民每十数年一变而一变之后輙十数年不易复夫疮痍未复菑盗丛仍守土者宁得咎吾民乎盖尝论之昔之齐地能专用其主故上亦能专用其民其钱谷兵甲从意调兴而意所欲为得一切便宜破法从事无论铸山煮海犹在抂也即富彦国活河朔五十万亦富行其德耳今长吏朿手受空民宁惟无以予之抑且有以索之皮骨既销征求未已念催科以拙罚有不问抚字以劳赏矣及岁不三鬴则物力秋毫有主名而帑庾固无左仓之需兼之比屋磬悬旁邑踵困有叹蒙袂于空弮耳往不佞尝矫以清源之榷振畿辅而主人不受也即不佞几中于法嗟乎兵缺饟索之民民缺饟索之上其遣官发帑谁非诟租吏所不遗余力而课者其以惠既乱也汉诏以小民安田里而无愁叹责在良二千石而曰与我共此呜呼小臣无良也敢谓约法倘庙堂有与共之思乎其轻徭薄赋惠我瘠民徐以举贤尚功而四维之也宁得侈霸业焉黄门取义远乃不佞为□论无亦折肱按方书者遂次其语于简 

　　○大同府志序 【 代】 

