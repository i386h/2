<!-- { "loadSidebar": true } -->
　　酒兴诗情尚自如形骸可怪顿成疎平生只倚双鳬舄此日常须一鹿车寂寂岂惟慙邓禹厌厌更觉类曺蜍晚窓弄笔聊湔袚数首清诗手自书
　　秋思
　　人生四十叹头颅久矣心知负壮图未死皆为闲日月无求尽有醉工夫风凋木叶流年晚秋入窓扉病骨苏信步出门湖万顷季鹰不用忆莼鲈
　　题村店壁
　　五十年来命压头即今残发不禁愁乱鸦阵起霜天晩落叶声干古渡秋小市歠醨聊兀傲长亭秣蹇得迟留一身自处穷如许幸是无因为国谋
　　病去
　　病去身差健秋髙气渐寒未甘常伏几时作一凭防玉粒炊粳软香尘捣药残欣然顾儿辈灯下语团圞
　　白首
　　白首称祠吏清时作幸民招呼林下客逰戏梦中身山路乌骡穏烟波画檝新村村有花栁无事即寻春
　　书病【乙夘七月二十二日卧病两旬始平九月二日作此诗】
　　莫年虽病不甚剧啜药噉粥犹自力今年七月风作儿子在前不能识杯中药冷呼不醒全家相顾无人色昏昏但思向壁卧虫臂鼠肝寜暇恤医巫技殚欲敛手天髙鬼恶吁莫测偶然得活出望外扶杖下床犹屡踣读书心在目力短袖手坚坐到窓黑无功禄食四十年叹息此责何由塞
　　舎北晩眺
　　红树青林带莫烟并桥常有卖鱼船樊川诗句营丘画尽在先生拄杖边
　　又
　　日日津头系小舟老人自懒出门游一枝笻杖疎篱外占断千岩万壑秋
　　夜阅箧中书偶得李徳逺数帖因思昔相从时所言后多可验感叹有作
　　早嵗传闻月旦评殿门邂逅眼偏明当时一坐推谈止今日丛林见话行老卧烟村身偶在夜开蠧纸泪如倾岂知三十余年后河洛沙尘讫未平【予送徳逺归临川诗有旰食烦明主边沙暗旧京之句颇为前辈所称时绍兴辛巳春也】
　　登东山
　　漆园傲吏养生主栗里髙人归去来俱作放翁新受用不妨平地脱尘埃松崖壁立临樵坞竹径虵蟠上歗台送尽夕阳山更好与君踏月浩歌回
　　贫乐
　　萧然曲肱地自号直心翁【净名书云直心是道场】拙宦三灾过劳生一笑空新蔬经雨緑晩稻得霜红饱食真无事浩歌明月中
　　乙夘重九
　　九日村醅熟逢迎不用呼樽前狂起舞陌上醉相扶残发新霜白衰顔落叶枯明年何足问且复插茱茰
　　纵歩近村
　　病去身轻试杖藜满村麦正离离照溪自叹尚微瘦趂渡人言殊未衰草塞瓶头沽浊酒花篸笠顶引羣儿裵回不恨归差晩正爱青灯映竹篱
　　题斋壁
　　看尽人间利与名归来始觉此身轻祸机不败渔舟兴乐事浑输地碓声破箧虽无衣可典寒畦已有芋堪烹余年且健贫何害剰与隣翁醉太平
　　范参政挽词
　　屡出専戎阃遄归上政途勲劳光竹帛风采震羌胡籖帙新藏富园林胜事殊知公仙去日遗恨一毫无
　　又
　　孤拙知心少平生仅数公凋零遂无防迟莫与谁同琼树世尘外神山云海中梦魂寜复接恸哭向西风
　　病后往来湖山间戏书
　　周公居东三食新夷吾在鲁丘厄陈圣贤忧患尚如此况我本是羁穷人今秋危病辄不死余业自笑坚顽身结茅所幸得佳处石帆天镜无纤尘扪萝峭壁上采药腰斧长歌行负薪寻僧独泛若耶月擕友共采湘湖莼蠡亡范金陋勾践斯颂刻石憎嬴秦不如一酹禹祠去恶衣菲食真吾邻【禹祠在吾庐东南十余里】
　　秋夜遣懐
　　六年归卧水云乡本自无闲可得忙羸病岂知身尚健迂疎真与世相忘霜清水落年华晩月黑枭鸣夜漏长琐琐井蛙何足计一篇秋水笑防庄
　　初冬暄甚
　　吴中十月雪霜悭风景暄妍叶未殷杲日还看浴东海薄云不解冒南山蛙鸣阁阁荒池曲蝇出营营食案间安得冥正时令红炉緑酒一开顔
　　赠湖上父老十八韵
　　一镜三百里环以碧玉峯天公赐我厚极目为提封烟收见石帆雨霁望卧龙嵯峨寳林塔迢逓天章钟兴来思一出霜晴及初冬父老舍杖迎衣冠颇严恭语我相识久幸未弃老农间者传伏枕喜闻足音跫贫舎有盘飡勿责异味重防新油香黍酒瓮面浓已遣买扑握亦可致噞喁愿公领此意秣蹇聊从容我起为太息厚意敢不从吾生行逆境平地九折卭况今又老退如子岂易逢但愿从今健衰疾缓见攻遇兴即扣门草具烦炊舂但恐乗月来妨子睡味浓
　　初冬感懐二首
　　落叶扫还积断鸿飞更鸣羸躯得霜健老眼向书明水瘦河声壮萁枯马力生竟为农父死白首负功名
　　又
　　庭芜失故緑园树染新丹病思闲支枕诗情独倚防带移频觉瘦貂敝不禁寒惟有墙隂荠离离又满盘
　　读杜诗
　　城南杜五少不羁意轻造物呼作儿一门酣法到孙子熟视严武名挺之看渠胷次隘宇宙惜哉千万不一施空回英槩入笔墨生民清庙非唐诗向令天开太宗业马周遇合非公谁后世但作诗人看使我抚几空嗟咨
　　记九月三十日夜半梦
　　一梦邯郸亦壮哉沙隄金辔络龙媒两行画防森朱户十丈平桥夹緑槐东阁羣英鸣佩集北庭大战捷旗来太平事业方施设谁遣晨鸡苦唤回
　　小舟游近村舍舟步归
　　数家茅屋自成村地碓声中昼掩门寒日欲沉苍雾合人间随处有桃源
　　又
　　借得渔船泝小溪系船浦口却扶藜莫言村落萧条甚也胜京尘没马蹄
　　又
　　不识如何唤作愁东阡南陌且闲逰儿童共道先生醉折得黄花插满头
　　又
　　斜阳古栁赵家庄负鼔盲翁正作场死后是非谁管得满村聴说蔡中郎
　　蜀僧宗杰来乞诗三日不去作长句送之
　　看徧东南数十州寄船却泝蜀江秋孤云两角山亡恙斗米三钱路不忧【今年所在皆大稔】万里得诗长揖去他年挈笠再来不放翁烂醉寻常事莫笑黄花插满头
　　羲农
　　羲农去不反释老似而非太息众皆醉逝将谁与归经时忘肉味尽日掩柴扉安得同心者灯前语造微
　　冬夜不寐
　　老眼睡眠少空村霜露凄铮铮闻叩铁喔喔数鸣鸡月入知窓破衾单幸屋低明晨炊米尽吾起不容稽
　　十月
　　塞向倾书槴开炉积豆萁林居得温暖天遣养衰迟瓮盎藏蔬后鉏耰下麦时农家冬最乐我老颇能知
　　读易
　　羸躯抱疾时时剧白发乗衰日日增净扫东窓读周易笑人投老欲依僧
　　又
　　老喜杜门常谢客病惟读易不迎医冬来更愧乖慵甚醉过收荞下麦时
　　闻雁
　　霜髙木叶空月落天宇黑哀哀断行雁来自关塞北江湖稻粱少念汝安得食芦深洲渚冷嵗晩霰雪逼不知重云外何处避毕弋我穷思逺征羡汝有羽翼
　　悲歌行
　　士如天马龙为友云梦胸中吞八九秦皇殿上夺白璧项羽帐中撞玉斗张纲本不问狐狸董龙何足方鸡狗风埃蹭蹬不自振寳劎床头作雷吼忆遇髙皇识隆凖岂意孤臣空白首即今埋骨丈五坟骨防作尘心不朽胡不为长星万丈扫幽州胡不为昔人圗复九世讐封侯庙食丈夫事龊龊生死真吾羞
　　村饮
　　吴中霣霜晚冬草有未衰坐令老病叟遂失凋年悲翩翩乌纱帽袅袅残菊枝虽无车马客时与隣翁期新醅压尚浑雉兎亦及时自觉胜渊明但醉不赋诗
　　镜湖西南有山曰外山民某氏居之其居少西小潭受飞泉羣山环合真异境也为作短歌
　　汉东九十九重冈武都九十九脉泉岂如君家环翠阜小潭佩玦声锵然我欲从君乞庵地开轩下看泉中天金丹九转太多事服水自可追飞仙云孙相遇不相识笑问尘世今何年掬泉弄月清歗罢却折玉井秋风莲十月十七日予生日也孤村风雨萧然偶得二絶句予生淮上是日平旦大风雨骇人及予堕地雨乃止
　　少傅奉诏朝京师檥船生我淮之湄宣和七年冬十月犹是中原无事时
　　又
　　我生急雨暗淮天出没蛟鼍浪入船白首功名无尺寸茅檐还聴雨声眠
　　游山舟中遇风雨戏作
　　龙骧万斛去如鸿巨浪惟能窘短篷不是山灵嫌俗驾一生常值打头风
　　一齿动揺似不可复留有感
　　晩境常忧豁可憎苦留终不受丁寜主贫何恨客辞去木老元知叶自零未害朶頥临肉俎但妨叩齿读仙经从今有酒须勤买莫学骚人要独醒
　　山行
　　老翁七十亦何求尚赖山行散百忧防耳帽寛新小疾独辕车穏正闲游酒旗滴雨村塲晩茶灶炊烟野寺秋若论人间长久事髙吟何啻傲封侯
　　老学庵【予取师旷老而学如秉烛夜行之语名庵】
　　穷冬短景苦怱忙老学庵中日自长名誉不如心自肯文辞终与道相妨吾心本自同天地俗学何知溺粃糠已与儿曺相约定勿为无益费年光
　　枕上偶成
　　放臣不复望修门身寄江头黄叶村酒渴喜闻疎雨滴梦回愁对一灯昏河潼形胜寜终弃周汉规模要细论自恨不如云际雁南来犹得过中原
　　舎北闲望作六字絶句
　　潘岳一篇秋兴李成八幅寒林舍北偶然倚杖尽见古人用心
　　题庵壁
　　竹间仅有屋三楹【小庵才两间】虽号吾庐实客亭已断雨声重防滴欲残灯影更晶荧酒惟排闷难中圣茶却名家可作经头减来还病蹇何时彻防得康宁
　　又
　　身似蜗牛麤有庐却缘无用得安居地炉封火欺寒雨纸阁油窓见细书熟山僧分馎饦船来溪友饷薪樗闭门莫笑衰颓甚读易论诗亦未疏
　　纵笔
　　老眼轻千乗枯肠却八珍直令身潦倒未害胆轮囷酒里遗浮世书中见古人平生笑园绮老蹋帝城尘
　　又
　　壮嵗志天下﨑岖无一施髙谈对隣父朴学付痴儿补栅怜鸡冷分粮悯雀饥吾生忽至此惆怅镜中丝
　　又
　　天道何时定人生固有涯壮年行出塞晩嵗病还家积愤凭谁豁孤忠祗自嗟今朝茅屋底隠约聴霜笳十月二十八日夜鸡初鸣时梦与数女仙遇其一作诗示予颇哀怨如人间语惟末句稍异予戏之曰若无此句不可为神仙矣其一从傍戒曰汝当勿忘此规作诗者甚有愧色予颇悔之既觉赋两絶句以解嘲
　　玉姝眉黛翠连娟弄翰闲题小碧牋人世愁多无着处故应分与蘂宫仙
　　又
　　虹作飞桥蜃吐楼羣仙来赋海山秋玉姝定自多才思更与人间替说愁
　　山行
　　縁崖曲曲羊肠路傍水疎疎麂眼篱举起短鞭成一笑吾诗正是策勲时
　　又
　　眼边处处皆新句尘务经心苦自迷今日偶然亲拾得乱松深处石桥西
　　贫甚作短歌排闷
　　闲何濶逢诸葛畏人常忧不得活事不谐问文开不蹋权门更可哀即今白发如霜草一饱茫然身已老惟有躬耕差可为卖劎买牛悔不早年丰米贱身独饥今朝得米无薪炊地上去天八万里空自呼天天岂知
　　过张王行庙
　　烈士生不遇栖栖为旅人英魂死不没凛凛为明神明神受帝命庙食福我民牲酒何足言压抑姑少伸火旱千里赤与人下雷雨洚水不反壑谈笑出平土善人锡之福奸伪亦击汝岂若世上人吞声气如缕
　　秋月曲
　　旧时家住长安城万户千门秋月明紫陌朱楼歌吹海酣宴不觉银河倾受降城头更奇絶莽莽平沙千里月选兵夜出打番营铁马蹴冰冰欲裂塞月未落成功回腰鼔横笛如春雷长安髙楼岂不乐与此相去何辽哉丈夫志在垂不朽漆胡骷髅持饮酒举头云表飞金盘痛饮不用思长安
　　即事
　　萧骚白发满纶巾犹是人间诗酒身湖上悲秋新有作眼边败意絶无人稻粱栖畆雁初下烟水粘天鸥自驯堪笑推移成老大时时几杖接乡邻
　　悲歌行
