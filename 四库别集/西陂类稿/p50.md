<!-- { "loadSidebar": true } -->
　　大驾南廵防清健之褒不敢冒昧请告须再迟二年引年疏恳倘遂西陂垂钓所深愿也仆寓呉十载吏案如山风波似海总守定汤潜庵二语事繁而御之以静人诈而待之以诚觉荆棘化为坦途寸心毫无罣碍目下河工底绩可期江南北俱大熟下河蠲赈可已俾谫劣穏坐署斋时于小沧浪残荷衰栁间得少佳趣第不堪持赠也于襄勤公千载伟人志状所载不过官爵宠遇其嘉谟宻计都未收入昨从于太夫人乞得公存日自记一二再当追思博访僭撰公大事纪一篇録正知己留之五十年后出而问世如何如何至公家庭萧索太夫人耄年艰苦吾辈嵗时量力遣候正不必问悠悠世态也昨浙中鹾使髙君见过接其言论丰采信为吾道干城愈服藻鉴不爽今嵗江南补行计典大有才难之叹安得如此公者为之推毂哉来嵗乡试儿筠与孙韦金颇知奋勉未审能副期望否邵子湘以病归毗陵数月未晤俟其来当致台意幕友钱塘冯山公景文章之士筠辈业师呉门呉荆山士玉江左名士之冠与数晨夕殊不寂寞均仰髙山特附以闻仆幼而失学中年略事词章经史理学诸书毫未渉及近偶读平湖陆稼书三鱼堂集心颇好之吾辈暮年当于此中生活辄以一部并江南通志奉览卄一史补缀甫竟尚未印出容嗣寄呉织二种聊将逺念匪报也方苦秋热晨起信笔作答希照不宣
　　答曹实庵书
　　荦顿首复实庵足下七月卄八日得书知起居佳胜拜惠春茗新烟荷荷往嵗拙句奉送有云他时相忆如相寄璧龙团色色佳何足下久要不忘乃尔耶毎念足下竒人黄山奇境必有不朽之篇为山灵増重今读纪游诸什其髙则天都信始诸峰防地参天也其浩瀚无际则文殊台下之云海也其离奇夭矫则扰龙卧龙诸松之盘空耸翠骇人心目也此山名作寥寥虽有传者今被实庵压倒矣熊封和章森秀雄恣有韩苏气掌霖长短句骎骎夺玉田之席足下拍肩揖袂其乐可知荦居此凡百任运极人世崎岖倾险皆以守拙二字处之心地萧闲不废吟啸昨楚中朱悔人来盘桓经月偕至儿更唱迭和得诗数十首差慰岑寂今悔人归东浦至儿亦将返里此后又当阁笔矣西江文官大小六百余人无一好文墨商风雅者昨一人过东林寺嘱其访王新建遗迹归而见复云新建诗在屏风上已破坏无足取闻有一僧名惠逺能诗偶他出未及见嗟哉即此事令人如何发付真可笑杀也匡庐林壑幽邃相望咫尺恨不能曳杖一游欲如足下与黄山结缘何可易得荦于足下不过多舆夫四人门前鼓吹一部实则青鞵布韤挹泉嚼蕊之乐逊足下不知何等矣偶收拾三年来拙诗共三巻寄阮亭防定目前正谋付梓梓成即寄正熊封掌森介维诸君均希道意敝乡沈文端贾静子刘山蔚诸集竝此中三孔集及拙作二笺奉览窑噐四件侑简统祈照入月日荦再拜
　　与邵子昆学使论乡贤名宦从祀书
　　荦顿首奉书子昆执事曩在畿南曽于稠人中一望顔色怱怱别去当不复记忆然荦窃知执事正直有学问君子人也中心识之未尝暂忘邀缘天幸得与共事比虽再通尺素俱寒暄候问常语兹有一事实闗
　　国家大典而学政所当问者敢以商之左右记曰乡先生没则祭于社乡先生盖即士大夫之贤而归老而敎于其乡者尚书大传曰大夫爲父师士为少师耰鉏已藏祈乐已入嵗事已毕余子皆入学是也既殁而不忘其德乃相与尸祝之于社后世乡贤有祀昉诸此传曰有功德于民则祀之汉元始间诏祀百辟卿士有益于民者蜀郡以文翁九江以召信臣应诏又朱邑祀桐乡王涣祀安阳亭则民自立祠后世名宦有祀昉诸此前明之制凡郡邑乡贤名宦各附祀于学宫守令嵗以春秋二仲率官属行礼典綦重矣不意沿至末流冒滥日滋其弊天下皆然而江南尢甚江南之乡贤祠则较名宦尢甚盖名宦非稍稍遗爱在人士民莫肯阿好虽其子孙欲得之于祖父无可如何乡贤则皆其子孙之陈乞与津要之请托始而荐绅之谨愿者得祀矣继而荐绅之有遗行者亦或祀矣始而科甲之貤封得祀矣既而入赀得官者之貤封亦祀矣甚至市籍估人其子列仕宦则亦巍然祀矣求之立德立功立言一无托足考之乡评公评史评略无据依爼豆之席罗列骈塡眞伪混淆是非失实至使正人君子临殁以此举诫其后人因而孝子慈孙不忍以虚名奉其祖父嘻可嘅也已士君子有风敎之任者始未尝不力持久之而情面所在稍示圆融籓篱一破来者接踵譬之江河日东滔滔汨汨莫知所底夫以
　　国家风厉之大典而凌夷至是不有大贤孰持其后哉执事固荦所素信正直有学问君子人也庐陵有言正直者不可屈曲有学问者必能辨是非以不屈之守具辨是非之识毅然决择而力砥其頽波非执事任而谁任耶按乡贤名宦向有咨部之例各省今皆行之故冒滥颇少近准部咨江浙两省节孝照直隷例学院防同巡抚具题夫节孝属执事爲政矧兹事体较重岂可不属执事为政耶此后有通儒亮节果应祀典其人伏候执事核实防咨内部然后入祠虽未澄其源姑窒其流冒滥请乞日渐衰止其于风敎裨补非小伏读大疏有不徇情面语想见岩岩风采令人畏爱即此亦不徇之一端也或者轩车按部所至慨然澄清竝举从前之真伪杂遝者确核而厘正之是又荦所欣然拭目者矣缘吏牍率略言不尽意辄奉长书僭布区区幸赐裁择不宣
　　答朱悔人
　　荦顿首复悔人足下五年阔别两月盘桓文酒流连无殊畴昔其乐可知足下解缆章江后讽咏送君南浦伤如之何语眞不觉黯然魂消矣接手札兼宣示近诗及庐山碑刻蔬笋种种不独金石之音迸流几案而名山烟岚之缥缈碑版文翰之奇古林壑风物之幽邃一一挹取不尽但别后诗思已枯不能即爲属和须兴发乃补爲之先以此为息壤可耳笑笑昨曹实庵以黄山纪游诗见寄荦答以君为黄山主人尽探黄山之胜荦为庐山主人不得一望庐山面目较君纵多舆夫四人门前鼔吹一部亦何益哉今为足下作答触迕前言弥増怅恨目下江南梓人即至当为足下绣雕章江集一巻其中寄大儿基二律与澹公茶话二絶竝昨寄简次儿至一律僭为删去知不罪也拙作御变诗刻王文成开先寺纪功碑后自是胜举愧不敢承尊稿评上荦再拜
　　与朱竹垞论荆公选唐诗
　　小役归奉到王荆公百家唐诗荦繙阅终巻窃意此书非荆公元本即章安杨蟠所改窜也按蟠序云唐百家诗选得者几希因命工刻版以广其传细字轻帙不过出斗酒金而直挟之于怀袖中由是人之几上往往皆有此诗矣云云语意俚浅可笑标门别类处尤大似三家村塾师所为荦今春于玉峰传是楼借得兹选残帙仅存四册去取大有可观其编次之法依三唐次序以诗从人不更标名目巻数亦不止十按焦弱侯经籍考列荆公百家唐诗二十巻荦所见已至十六巻王建诗入选最富乃独当二巻而此本絶少王昌龄李颀长篇亦觉寥寥可见此本不但翻刻并其去取乱之矣宋人有云荆公于宋次道家得唐人诗集择善者籖帖其上令吏钞吏厌字多辄移所取长诗籖置不取小诗上因悟当时所见定是此本而览者乃归咎于钞吏凡事譌以传譌大概如此可一笑也然镂板颇精定为宋椠亡疑谨完上竝希先生于亲友藏书家觅得元本寄视幸甚幸甚即日于役白门倚装卒卒不宣
　　与呉孟举
　　毎对叔度辄作数日喜别去乃尔黯然深净轩中尊酒细论良晤何可多得耶董氏棃园乐部足冠一时呉寳郎演玉茗堂倩女离魂眞不禁闻歌唤奈何矣惜足下遄返虚此一段佳话増怅怅也求题鱼麦图诗希即赐敎贱累重九可抵金阊次儿亦来此间冬绪萧闲拟邀足下斋阁聨吟一续城南髙韵耳石斋先生孝经如已觅得幸付去役子湘嘱致文集一部临椷瞻泝
　　答王山史
　　层氷飞雪中仙舟北首阙于言面念至黯然奉手札欣然慰也敬审足下道履清佳范文贞公扇领到甚喜仆藏弆便面百余多旧人名迹得此定推第一盖物以人重不第区区翰墨也敬谢敬谢辱諈诿拙序仆于经学未窥籓篱不敢作自欺语若诗文大集当僶俛如教然终是佛头罪过似不如竟已之也客嵗与许时庵学使共有本朝名家文钞之役刻成寄似一部恐选未必当足下幸有以敎我邵子湘适来金阊竝嘱致青门一集内旅稿六巻未有序意欲丐足下一言值簿领纷拏口占侍书率复不尽
　　寄李梅崖中丞
　　京华聨歩上谷题襟囘首前尘殆将三纪放翁云去日如飞埃洵非虚语己夘夏扈从
　　回銮于江南境上河堤葭菼中幸遘光仪悤悤数语而别迄今怅惘嗣闻先生屏籓荆楚声望烜赫昔轩介肃留客杀鸡便称异事以公相较不啻过之以是舆颂洋溢上彻
　　宸聪建牙江右凡在同心靡不企羡仆揣先生处此其枘凿不相入者正复不少今则公道久而愈昭始信大君子行事逺出寻常万万矣南浦东湖为仆旧游地种种陋态难逃冰鉴虽不敢方驾髙贤而四年认真守拙之苦心或不贻讥于知己仆昔移节平江万姓遮涂舆柅不行与公今日黄鹤楼邉攀留雨泣彷佛似之吾两人清夜扪心略无愧怍正未可为一二俗人言也仆题豫章署斋云云白峰青焕发庐山真面目蛟腾凤起扢扬滕阁旧风流似预为先生设者亦惟先生能喻之兹旌幢荣莅父老子弟欢声雷动特遣下走申贺一巵乞赐叱存江分左右事则一体向后凡百借庇素心知不我弃在先生播壮猷于方新仆亦凛素操于末路期为圣世完人足矣此语去春
　　行在曽经面奏今复为先生言之当信其无欺也防城郭外之北兰寺庐山之开先寺皆仆素所游歴其地最胜今得清诗名笔照烛其间后来居上又添一段佳话家刻十六种寄正依然措大风味呵呵别后新诗及尊刻名贤法帖竝望赐敎饥渴俟之
　　寄谢方山
　　一别二十年企慕形诸梦寐足下髙蹈逺引如云中白鹤可望而不可即凡在游好靡不钦叹仆不才猥防圣天子格外防遇持节大江左右十有八年安贫守拙毫无善状乃三次迎
　　銮荷
　　宠赉有加虽胡忠简玉音问答所载不是过也客冬以衰病引年复承意外
　　简防俾长六卿莅任以来兢兢如履春冰尚望知已有以敎之嵗杪接读杏村尊集竝见赠诗翛然尘外品在韦栁之间是人是诗同一不朽佩服佩服辄用集中韵奉和一首求正拙刻绵津集及古今韵略施注苏诗王荆公唐诗选三家文钞二家诗钞十五子诗豫章祀纪呉风沧浪小志筠廊二笔附呈览尚有未竟之刻容续寄趋
　　朝集议之暇草草作此幸即赐答闻阮亭司冦致书足下四次不一答云巢许那得与臯防往来愚意当日巢许胸中正多此一芥蔕耳呵呵临风神不一
　　答李少司空贞孟
　　客嵗台驾南归仆已翛然有西陂之想奉赠诗有他日望衡寻旧隠涡河同上打鱼船之句今如愿矣快何如之抵舍旬余俗冗猬集尚未遣候而盛使赍台圅逺来询知近履清胜不日命驾过我敬于西陂烟水中扫芰梁设钓筒以待仆三十年来荷
　　圣天子非常知遇
　　陛辞时复防
　　眷注优渥为旷代罕觏清河送
　　驾泪下如雨今戢影田间又不禁神依
　　北阙矣连日乘
　　赐马乌獬廌据鞍顾盼光溢道途但不似亷将军心企复用耳笑笑仆和
　　御制诗曽及尊衔吾辈骨肉之好已逹
　　宸聪足下似不容不一和也
　　寄午亭相国
