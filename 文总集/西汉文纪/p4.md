<!-- { "loadSidebar": true } -->
　　盖闻为善者天报之以福为非者天报之以殃髙皇帝亲表功徳建立诸侯幽王悼惠王絶无后孝文皇帝哀怜加恵王幽王子遂悼恵王子卬等令奉其先王宗庙为汉藩国徳配天地明并日月吴王濞倍徳反义诱受天下亡命辠人乱天下币称疾不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王卬济南王辟光菑川王贤胶东王雄渠约从反为逆无道起兵以危宗庙贼杀大臣及汉使者迫刼万民夭杀无罪烧残民家掘其邱冢甚为暴虐今卬等又重逆无道烧宗庙卤御物朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上者皆杀之无有所置敢有议诏及不如诏者皆要斩【史记】
　　赦从吴王吏民诏【三年六月】
　　乃者吴王濞等为逆起兵相胁诖误吏民吏民不得巳今濞等巳灭吏民当坐濞等及逋逃亡军者皆赦之楚元王子蓺等与濞等为逆朕不忍加法除其籍毋令污宗室
　　谳狱诏【中五年九月其后狱吏复避微文至后元年又下诏】
　　法令度量所以禁暴止邪也狱人之大命死者不可复生吏或不奉法令以货贿为市朋党比周以苛为察以刻为明令亡罪者失职朕甚怜之有罪者不伏罪奸法为暴甚无谓也诸狱疑若虽文致于法而于人心不厌者輙谳之
　　定长吏车服诏【中六年五月】
　　夫吏者民之师也车驾衣服宜称吏六百石以上皆长吏也亡度者或不吏服出入闾里与民亡异令长吏二千石车朱两轓千石至六百石朱左轓车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之
　　减笞诏
　　加笞者或至死而笞未毕朕甚怜之其减笞三百曰二百笞二百曰一百
　　定棰诏【中六年五月】
　　笞者所以教之也其定棰令
　　详谳诏【后元年正月此后狱刑益详近于三听五宥之议】
　　狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛
　　令二千石修职诏【后二年四月】
　　雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减大官省繇赋欲天下务农蚕素有畜积以备灾害强毋攘弱众毋暴寡老耆以夀终幼孤得遂长今嵗或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪布告天下使明知朕意
　　卹亷士诏【后二年五月】
　　人不患其不知患其为诈也不患其不勇患其为暴也不患其不富患其无厌也其为亷士寡欲易足今訾算十以上乃得官亷士算不必众有市籍不得官无訾又不得官朕甚之訾算四得官亡令亷士久失职贪夫长利
　　劝农桑诏【后三年正月】
　　农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪
　　寛鞠繋诏【后三年】
　　髙年老长人所尊敬也鳏寡不属逮者人所哀怜也其着令年八十以上八嵗以下及孕者未乳师朱儒当鞠系者颂系之【并汉书】
　　食鼎铭【汉景帝铸一鼎名曰食鼎髙二尺铜金银杂为之形若瓦甑无足中元六年造小篆书其文曰】
　　五熟是滋君王膳之【虞茘鼎録】


　　西汉文纪巻一
　　钦定四库全书
　　西汉文纪巻二　　　　　明　梅鼎祚　编武帝【讳彻景帝中子初封胶东王立为皇太子在位五十三年庙号世宗帝雄材大畧内事神僊土木外事四夷征缮烦苛海内虚耗若表章六经畴咨俊茂精古礼文之事则焕乎有可表见焉】
　　复髙年子孙诏【建元元年四月】
　　古之立教乡里以齿朝廷以爵扶世导民莫善于德然则于乡里先耆艾奉髙年古之道也今天下孝子顺孙愿自竭尽以承其亲外迫公事内乏资财是以孝心阙焉朕甚哀之民年九十以上已有受鬻法为复子若孙令得身帅妻妾遂其供养之事
　　修山川祠诏【建元元年五月】
　　河海润千里其令祠官修山川之祠为嵗事曲加礼
　　省卫士诏【建元元年七月】
　　卫士转置送迎二万人其省万人【文苑误连罢苑马以赐贫民句】
　　议攻匈奴诏【元光二年春大行王恢议宜击】
　　朕饰子女以配单于金币文绣赂之甚厚单子待命加嫚侵盗亡已邉境被害朕甚闵之今欲举兵攻之何如
　　赦鴈门代郡军士诏【元光六年冬】
　　夷狄无义所从来乆间者匈奴数冦边境故遣将抚师古者治兵振旅因遭虏之方入将吏新防上下未辑代郡将军敖鴈门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不能尽力士卒之罪也将军巳下廷尉使理正之而又加法于士卒二者并行非仁圣之心朕闵众庶陷害欲刷耻改行复奉正义厥路亡繇其赦鴈门代郡军士不循法者
　　议不举孝廉罪诏【元朔元年十月有司议奏】
　　公卿大夫所使总方畧壹统类广教化美风俗也夫本仁祖义褒德禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽叅政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隐劝元元励蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪
　　有司议不举孝廉罪奏
　　古者诸侯贡士壹适谓之好德再适谓之贤贤三适谓之有功乃加九锡不贡士壹则黜爵再则黜地三则黜爵地毕矣夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免
　　元朔元年赦天下诏【元朔元年三月】
　　朕闻天地不变不成施化隂阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧以鉴新其赦天下与民更始诸逋贷及辞讼在孝景后三年以前皆勿听治
　　分封藩国诏【元朔二年正月于是藩国始分而子弟毕侯矣】
　　梁王城阳王亲慈同生愿以邑分弟其许之诸侯王请与子弟邑者朕将亲览使有列位焉
　　元朔三年赦天下诏【元朔三年三月】
　　夫刑罚所以防奸也内长文所以见爱也以百姓之未洽于教化朕嘉与士大夫日新厥业祗而不解其赦天下
　　礼官劝学诏【元朔五年六月丞相公孙请为博士置弟子员学者益广】
　　盖闻导民以礼风之以乐今礼坏乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子崇乡党之化以厉贤材焉
　　议移爵赏诏【元朔六年六月有司奏请置武功赏官以宠战士】
　　朕闻五帝不相复礼三代不同法所繇殊路而建德一也葢孔子对定公以徕逺哀公以论臣景公以节用非期不同所急异务也今中国一綂而北邉未安朕甚悼之日者大将军巡朔方征匈奴斩首虏万八千级诸禁锢及有过者咸防厚赏得免减罪今大将军仍复克获斩首虏万九千级受爵赏而欲移卖者无所流貤其议为令【并汉书】
　　买爵减罪诏【元朔六年再击胡大农陈藏钱经耗天子下诏有司请置赏官命曰武功爵】
　　朕闻五帝之教不相复而治禹汤之法不同道而王所由殊路而建德一也北邉未安朕甚悼之日者大将军攻匈奴斩首虏万九千级留蹛无所食议令民得买爵及赎禁锢免减罪【史记】
　　遣谒者巡行致赐诏【元狩元年四月】
　　朕闻咎繇对禹曰在知人知人则哲惟帝难之葢君者心也民犹支体支体伤则心憯怛日者淮南衡山修文学流货赂两国接壤怵于邪説而造簒弑此朕之不德诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜愍焉其遣谒者巡行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县乡即赐毋赘聚
　　遣博士循行诏【元狩六年六月】
　　日者有司以币轻多奸农伤而末众又禁兼并之涂故改币以约之稽诸徃古制宜于今废期有月而山泽之民未谕夫仁行而从善义立则俗易意奉宪者所以导之未明与将百姓所安殊路而挢防吏因乗埶以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子征诣行在所朕嘉贤者乐知其人广宣厥道士有特招使者之任也详问隐处亡位及寃失职奸猾为害野荒治苛者举奏郡国有所以为便者上丞相御史以闻
　　振流民诏【时山东被河灾及嵗不登数年天子怜之诏曰】
　　江南火耕水耨令饥民得流就食江淮间欲留留处遣使冠盖相属于道防之下巴蜀粟以振之
　　又遣博士循行诏【元鼎二年九月】
　　仁不异逺义不辞难今京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨方下巴蜀之粟致之江陵遣博士中等分循行谕告所抵无令重困吏民有振救饥民免其戹者具举以闻
　　封周子南君诏【元鼎四年十一月】
　　祭地冀州瞻望河洛巡省豫州观于周室邈而无祀询问耆老乃得孽子嘉其封嘉为周子南君以奉周祀【汉书史记诏云三代邈絶逺矣难存其以三十里地封周后为子南君以奉先王祀焉】
　　报尊寳鼎诏【元鼎四年夏汾隂得大鼎于魏脽后土祠旁乃以礼祠迎至长安公卿大夫皆议尊寳鼎天子诏报有司复奏制可】
　　间者河溢嵗数不登故巡祭后土祈为百姓育谷今年丰楙未报鼎曷为出哉【史记楙作庑】
　　有司奏
　　闻昔泰帝兴神鼎一一者一统天地万物所系象也黄帝作宝鼎三象天地人禹收九牧之金铸九鼎象九州皆尝鬺亨上帝鬼神其空足曰鬲以象三德飨承天祜夏德衰鼎迁于殷殷德衰鼎迁于周周德衰鼎迁于秦秦德衰宋之社亡鼎乃沦伏而不见周颂曰自堂徂基自羊徂牛鼐鼎及不防不敖胡考之休今鼎至甘泉以光润龙变承休无疆合兹中山有黄白云降葢若兽为符路弓乗矢集获坛下报祠大亨唯受命而帝者心知其意而合德焉鼎宜视宗祢庙臧于帝庭以合明应【汉书　史记象作终鬺亨作鬺烹鬼神下云遭圣则兴鼎迁于夏商周德衰宋之社亡鼎乃沦伏而不见视宗祢庙作见于祖祢防音从霸反】
　　郊见诏【元鼎五年十一月丁巳朔旦冬至立泰畤于甘泉天子亲郊见】
