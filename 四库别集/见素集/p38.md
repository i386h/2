<!-- { "loadSidebar": true } -->
　　自予始识事及见乡先生长老退让朴醇礼益恭言呐呐若不出诸其口运猷凖物迂缓若难副而竟揆诸理以合族祖学士赠侍郎公澹轩尤浑晦学者称上林先生子处士赠知县公轩居然风素予谒侍郎公道遇知县公退未尝不发愧也嗣是风渐异上林子姓犹善循袭梅竹公又尤也予还往群从中比见公退又未尝不发愧也方知县公侍翰林公独身留家发未总已善酬酢内外事事祖母淑人刘淑人邹敬顺无违友其弟锦衣经厯钊相和应掖导成学以掇取乡科侍郎公既请老知县齿亦就衰妣达孺人亦丧明公日任两公之劳偕配李孺人相达之作止却疾扶衰检方而伺脉岐黄之学为精姻旧屈致与窭贱而授方饵良効虽无屑自见惠在人多两公与达先后厌世治丧一如礼营凤凰冈之赐塟安田洋之塟勤悴连三数年季弟锽幼孤择之师周视其成惰今与伯子潜齐声郡庠仲子渠锦衣子希范同取乡科为州守郡倅渠今后叔弟铉孙棠常棣乔木有梅前后辉映家学世范数百年公犹视若单族抑抑敛畏学取缮性以护养淳源睦周亲而薰晋鄙诗祖唐书祖晋篆隶祖秦而皆有所似粹谨之誉无间戚疎为郡伯蒋公云汉王公弼独赏蒋既方伯犹纡藩驾巡按宗公彛列笃行五人公第二其循尚义其殆非其志也故犹曰处士处士讳钥字与慎吾林九牧端州二十一世孙于予为族父行素清羸在相法宜不为寿犹歴正徳庚午年六十七以终潜既治藏知县之右以舅氏大理寺丞李公长源之状请表固有道碑也文曰戢采敛曜含虚若无器车山隠名劭迹孤复命于完世机消息伊梓伊桥堂对寂繄仁者夀粤作非相灵庆伊緜玉枝云上
　　明文林郎锦衣经厯四雨林公墓表
　　侍郎澹轩公之再起林氏也以敏特取大科以纯永收物望被简知而涉华要经纬一机章采无易赠知县拙庵公犹澹轩也梅竹四雨之伯仲犹则拙庵也四雨秀眉玉色神鉴整朗动人年二十一上第于乡蹶礼部之收者数四始就吏部试知县金华日综民政导人以礼祠何王金许四先生处其祀事贤问宣流用被有旌命拙庵如其官毋达配郭配黄皆孺人公寻有锦衣经歴之授缓苦泽燥利导其媿沮柄要徳助已为多力勉为之受怙席有所杀其故然犹坐是滞留治乙丑夀五十八以卒后之乙亥黄六十五亦卒公居常善晦有曲处无薄施礼卑言择恐恐然堕素风干清议以汚前似其固有畏也昔范蜀公之孙祖禹着唐鉴王献之之书得右军笔法公四雨集通鉴余录颇视澹轩而书格酷与拙庵为类型冶世观之下崛起殆有间者郭世早黄似郭而贤二子郡判希范又贤希教达而敏孙曾梧竹九牧端州之世将复始于兹矣作室家者基固而筑之密时其葺治世世存可也奚赖崇巨观而隘前式抑乆而后大物理有固然者澹轩讳文拙庵讳轩公钊讳汝度其字其墓先谕徳左次表曰濑故卜石食繄四雨嗣双璧呼曽孙并宅神光离离斗千尺
　　故中顺大夫桂林知府方公墓表
　　三峯之阳省庵墓在焉公从子给事向请表墓道之石给事贤者状可信无疑也序其要曰公明伏氏经正统丁夘领乡荐后十年登进士拜监察御史河间盗杀县主簿公设竒防之羣盗散按陕寻按浙耨奸剔秽聪察若神明鹾司牢盆之利尽归公府请者无分寸得啣之甲申按广西苗窥桂林城守告急公用虞诩计悉兵民出南门入东门贸甲易械旋转数周苗错愕走公身授机畧且抚且捕因陈弭盗数事奏谪巡抚一人方面而下罚有差丙戍代还邉二人坐虏逸归逻者得之主将幸功文致死狱中贵人视行刑公廉其寃业已上奏因与为异同贵人怒诉公陵侮不奉诏防衔者柄用因为竒请遂知攸县至辄求生人利害废置所宜令出辄称便道歌十竒巡抚累章荐显用衔者率格不行比六年始擢桂林知府盖旧经按地隂置之也在郡而理八阅月移病归归十二年癸夘年六十六乃卒公勤俭孝友孤厉而贞方乡荐时已永感恸念劬劳忽自失堕马下缌功同爨无间言官费时家取给不荣幸进不辱义退信道直前迎刄而解故所向腾声或谓有阅道之防孟博之介稚子之神元亮之高其伏其起其归也朝士属人咸慕颂焉其没也其吊者咸哀焉讳佑字廷辅方连世有人桐城自广信四徙徳益五传至断事讳法公祖也父讳懋赠监察御史母许配吴皆孺人吴后八年亦卒祔公封兄弟五人长隂阳训术次文林郎次公次给事父也封工科给事中季乡贡进士子隆娶姚女适钱鸾吴希徳孙男淑溆词曰宪宪元老惟周卿士授钺秉旄式允文武有美来叶耀休于同洵美且仁夙亢其宗于赫省庵山立渊靓措枉释回台章载整攸介万山盗纷若麻豪虬其结吏齘其牙自公来止乃涤乃汰威之庸之金范瓦解爰有饔钱月省百千众曰纡哉惟太守贤喧嚣脱遗柴桑攸宅灵修孔承奚爽奚获奕奕三峯其下堂名寿无疆公曷云亡
　　明闽三山袁节妇林氏墓表
　　闗雎兴淑女栢舟以兴贞妇夫命物不齐得意失意永毕永讫道有相成者而身以是始亦以是终靡他之矢其不可易也夫然后天下之为女妇者定刚节厉操与贞士同其义烈并书砺世也三山袁节妇林氏讳秂在诸女羣瑄独寂女事无教而能父处士某曰静母陈曰慧固女质女性哉归于袁茂才臻则夫也有所承无所专应对升降姑刘之所茂才曰顺刘曰习固妇徳妇仪哉而缫车葛莒职其常事舅处士泽曰劬劬固妇功哉天顺辛巳茂才疾亟节妇始二十七歳乳下英未易齿黄氏女甫晬茂才意若有属节妇曰无忧有若此日遂瞑自是谢去膏沐食老而字幼哭声时不忍闻隣妪微挑厉叱诸父防政公迪曰侄志坚坚妇节哉既四年姑卒又八年舅卒又几年归英妇余氏生贞生达余又卒鞠二孤孙乎长为归贞于曾纳达妇郑于袁凡丧塟门戸乎支虚茂才某山某位之右以从节妇法得旌有司请旌节妇曰旌费儿辞节妇虽爱达必教与俱遂领正徳癸酉乡荐甲戍第一科教谕青田方业有后举拔尹贵溪时壻黄氏用亦倅连州黄氏女偕达请迎节妇曰从达既至稽校廉惠以必树声称而慰意超起二曾孙二曾孙女良勤正徳庚辰寿八十六以卒英哭曰母辞旌以袁贫也自何致所不朽言已大哭哭致毁达哭亦致毁于是丐黄编修初传费少保阁老公志铭属表于我云庄呜呼贞风弗嗣易志以移所天独女妇然哉而线脉复续右门落以复起不有节妇能袁耶不有节妇能世耶表曰三山袁节妇之墓
　　明赠戸部主事罗菊泉墓表
　　儒与医同仁而异用然计其所始迂缓殆不若迅速之副人意成化间罗菊泉翁士亨与其子伯氏典仪正练以医名起江夏间凡缙绅韦布名啇巨贾下逮耕夫之贱邻邑之望家世姓疾必致翁父子翁父子治往往効翁主正练间出之以竒治更元鄂饥大疫巡抚都宪梁公物翁名致之施药给粥存活甚多酬以利辞以训科荐又辞予在湖臬翁是时公府属之练而自应逺近之求酬无所较而益居于赢日率酬十许金证竒酬至再倍家遂起子孙振振然盛翁曰家仅少儒致经师诸子教之稽其勤惰择之友以资其兊泽数嵗仲氏采国子生叔氏镗乡进士季氏英进士为戸部主事员外郎中赠翁戸部主事配陈封太安人孙贤世其医云乡进士霶靇霆霑皆士业技不医废而竟儒以并来効如执左券以径索茫昧者之酬善之利滋以博矣翁讳本通士亨字菊泉别号也先三河人祖冕隠于毉父显祖起太毉吏目使楚以老以占籍江夏翁儒医并治而竟医乎精孝于家睦于乡不为蜡言脂貎以取爱信郡鄕饮行礼致大賔正徳丙寅夀七十二以卒明年塟夜泊山之阳陈邑处士瑄之女少翁十嵗能共勤俭起有家治内肃若公府家人有严君焉戊寅夀七十六亦卒祔翁以合呜呼医仁术也礼三世服其药慎也罗之医三世而大行于翁之父子医行仁亦行也市不为市之道医不择报殆所谓取利逺故大者而儒该之医之泽重逺以大所谓医国者又殆然乎儒之用道犹医之用术辨脉审证惟恐药弗中以为术累呜呼今之儒有医之心乎予为翁子孙愿之事有微而着隠而章木始于芽蘖而终于繁蔚致之者根也罗嗣植哉表曰是为明赠戸部主事罗菊泉翁之墓
　　明长乐知县黄公廷美墓表
　　黄长乐公龙冈之塟及是二十有七年孙太史君请表其墓曰先府君痛先祖之绌令也自淹学籍以老若意属于佐曰念之终汝祖之志墓未表也曰念之终予之志佐谨从事以假灵于公予老不受役太史君予畏也慨阳徳弗刚士趋日下烈男子几人公方中直槩无取夫近局之似曰我道当云云景泰丙子举于乡再就礼部试弗偶居太学上正身正家六事语涉佞幸忤英庙防赖王忠肃公黙护和者同声公亦力取自副薛司徒遣子就学试吏部与御史选也不色喜中以落也亦不色愠知县长乐曰吾乡人莅乡人先化而后进之兄弟有讼谕之让卢公林剧盗谕之从良而皆有所信招徕流人洗刷寃滞修树羣废而亟其庙学之迁辅公廪焉吴守绎思属邻邑之讼当辄平以取爱信公益令责自效乡之豪杀人匿其尸讯不词服当道欲从疑释公请自讯忽螽斯折左股毙研池中公曰汝折其左股毙黑水池新惊服得尸水中犹为终讼连及新弃市公能益章部使者业有所荐亟引而还曰吾倔强可终制耶羣留之不可立其生祠道黄土岭公林亲肩公舆过岭刚则能感子产惠人非欤配大榄李氏懿而烈尝偕公舟江水暴至亟走岸岸不可攀舟子手为援曰吾溺也可剂量时公乎承伯叔之居之让仁孤侄力焉公卒治丁已夀七十二后十年李卒夀七十五合附聚龙冈以塟黄出宋度支员外郎汉卿之裔元宣慰使从简自筠州来徙南海西濠传教传温徳香山徙也传泗传公防城徙也讳瑜字廷美英頴嗜学居闲述作体重有所似赵佥宪叙之集子曰畿曰广公之学授畿弗售授太史君辄售淹速有时然者抑绌乆而伸足信天于是乎定君子尽我以善事天也表曰是谓黄长乐公廷美之墓








　　见素集巻二十
　　钦定四库全书
　　见素集巻二十一
　　明　林俊　撰
　　书
　　荅韩贯道侍郎
　　辱赐存问且责以病告之非捧诵倍増感愧今之海内知己如先生虚懐忘势休休乐善如先生可多得耶浚恒之戒俊亦熟知然遇大君子亦思一尽焉见素立号在滇已奉告湖南献论亦屡矣想荷存忆则固非一蚊虻之故为仕止轻重也夫覆水堂坳之上芥为之舟置杯焉则胶俊堂坳水也高官大爵杯也则亦奚胜任哉自惟无似行已许国恒窃企古人若是非毁誉无一介于中则风斯下昔朱紫阳累辞召命立朝不满四十日尚招讟譛不自聊赖猥如俊者又可知矣志荒学浅实小而名过浮左覆右掩贪造化之福免时俗之憎亦愧且劳矣家食颇众草堂乏力亲隣别墅时得共娱飬亲教子人间大乐事敦俗禆化大凡也伏祈成就使尾遗逸之尘不蹈满覆之戒则惠俊大矣东山不敢作书乞道下臆
　　奉谢木斋国老
