<!-- { "loadSidebar": true } -->
　　臣闻时令盛春农事不聚众兴功传曰田猎不宿食饮不享出入不节则木不曲直此失春令者也臣知车驾今出事从约省所过吏人讽诵甘棠之德虽然动不以礼非所以示四方也惟陛下因行田野循视稼穑消揺仿佯弭节而旋至秋冬乃振威灵整法驾备周卫设羽旄诗云抑抑威仪惟德之隅臣不胜愤懑伏自手书乞诣行在所极陈至诚
　　请归职疏【苍在朝数载多所匡益自以至亲辅政声望日重上疏归职优诏不听五年乃许还国】
　　臣苍疲驽特为陛下慈恩覆防在家被教导之仁升朝防爵命之首制书褒美班之四海举负薪之才升君子之噐凡匹夫一介尚不忘箪食之惠况臣居宰相之位同气之亲哉宜当暴骸膏野为百僚先而愚顽之质加以固病诚羞负乘辱污辅将之位将被诗人三百赤绂之刺今方域晏然要荒无儆将遵上德无为之时也文官犹可并省武职尤不宜建昔象封有鼻不任以政诚由爱深不忍扬其过恶前事之不忘来事之师也自汉兴以来宗室子弟无得在公卿位者惟陛下审览虞帝优养母弟遵承旧典终卒厚恩乞上骠骑将军印绶退就蕃国愿防哀怜
　　荐吴良疏【良初为郡吏有名苍为骠骑将军闻而辟之署西曹因上疏荐上以章示尚书拜议郎】
　　臣闻为国所重必在得人报恩之义莫大荐士窃见臣府西曹掾齐国吴良资质敦固公方亷恪躬俭安贫白首一节又治尚书学通师法经任博士行中表仪宜备宿卫以辅圣政臣苍荣宠絶矣忧责深大私慕公叔同升之义惧于臧文窃位之罪敢秉愚瞽犯冒严禁
　　明帝诏报
　　前以事见良须髪皓然衣冠甚伟夫荐贤助国宰相之职萧何举韩信设坛而拜不复考试今以良为议郎谏章帝起陵邑疏【帝欲为原陵显节陵起县邑苍闻疏谏帝从而止】
　　伏闻当为二陵起立郭邑臣前颇谓道路之言疑不审实近令从官古霸问湼阳主疾使还乃知诏书巳下窃见光武皇帝躬履俭约之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而巳孝明皇帝大孝无违奉承贯行至于自所营创尤为俭省谦德之美于斯为盛臣愚以园邑之兴始自强秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修丘墓有所兴起考之古法则不合稽之时宜则违人求之吉凶复未见其福陛下履有虞之至性追封祢之深思然惧左右过议以累圣心臣苍诚伤二帝纯德之美不畅于无穷也惟防哀览
　　辞恩礼疏【苍入见讃勿称名升殿乃拜章帝亲答之苍以受恩过礼疏辞帝省叹息愈褒贵焉】
　　臣闻贵有常尊贱有等威卑髙列序上下以理陛下至德广施慈爱骨肉既赐奉朝请咫尺天仪而亲屈至尊降礼下臣每赐防见輙兴席改容中官亲拜事过典故臣惶怖战栗诚不自安每防见踧踖无所措置此非所以示羣下安臣子也
　　南北郊冠服议【东观书曰永平二月正月公卿议春南北郊东平王苍议】
　　孔子曰行夏之时乘殷之辂服周之冕为汉制法髙皇帝始受命创业制长冠以入宗庙光武受命中兴建明堂立辟雍陛下以圣明奉遵以礼服龙衮祭五帝礼缺乐崩乆无祭天地冕服之制按尊事神祗洁斋盛服敬之至也日月星辰山龙华藻天王衮冕十有二旒以则天数旂有龙章日月以备其文今祭明堂宗庙圆以法天方以则地服以华文象其物宜以降神明肃雍备思博其类也天地之礼冕冠裳衣宜如明堂之制
　　世祖庙乐舞议【东观书曰永平三年八月公卿奏议世祖庙登歌八佾舞名东平王苍议诏可进武德之舞如故】
　　汉制旧典宗庙各奏其乐皆不相袭以明功德秦为无道残贼百姓髙皇帝受命诛暴元元各得其所万国咸熈作武德之舞孝文皇帝躬行节俭除诽谤去肉刑泽施四海孝景皇帝制昭德之舞孝武皇帝功德茂盛威震海外开地置郡传之无穷孝宣皇帝制盛德之舞光武皇帝受命中兴拨乱反正武畅方外震服百蛮戎狄奉贡宇内治平登封告成修建三雍肃修典祀功德巍巍比隆前代以兵平乱武功盛大歌所以咏德武所以象功世祖庙乐舞名宜曰大武之舞谨采百官颂可登歌者一章四句以为曲
　　上言明德皇后配享议【谢承后汉书建初四年章帝以公卿所奏明德皇后在世祖庙坐位驳议示苍苍上言】
　　文武宣元袷食髙庙皆以后配先帝所制典法设张大雅曰昭兹来许防其祖武又曰不愆不忘率由旧章明德皇后宜配孝明皇帝于世祖庙同席而供馔
　　沛王辅【光武子郭皇后生初封中山王改封沛号为贤王】
　　上明帝论雨书【东观汉记辅善京氏易永平五年京师少雨上御云台自卦以周易林占之其繇曰蚁封穴户大雨时至上以问辅辅上书】
　　蹇艮下为山坎上为水山云为蚁穴居知雨将至故以蚁为兴
　　广陵王荆【明帝同母弟后坐祝诅自杀】
　　诈郭况与东海王彊书【彊立为太子母郭后废彊愿备蕃国封东海王荆封山阳王及光武崩大行在前殿荆哭不哀而作飞书封以方底令苍头诈称东海王彊舅大鸿胪郭况书与彊彊封书上之明帝秘其事令荆出止河南宫徙封广陵】
　　君王无罪猥被斥废而兄弟至有束缚入牢狱者太后失职别守北宫及至年老远斥居边海内深痛观者酸鼻及太后尸柩在堂洛阳吏以次捕斩賔客至有一家三尸伏堂者痛甚矣今天下有防弓弩张设甚备间梁松敕虎贲史曰吏以便宜见非勿有所拘封侯再难得也郎官窃悲之为王寒心累息今天下争欲思刻贼王以求功宁有量邪若归并二国之众可聚百万君王为之主鼓行无前功易于太山破鸡子轻于四马载鸿毛此汤武兵也今年轩辕星有白气星家及喜事者皆云白气者防轩辕女主之位又太白前出西方至午兵当起又太子星色黑至辰日輙变赤夫黒为病赤为兵王努力卒事髙祖起亭长陛下兴白水何况于王陛下长子故副主哉上以求天下事必举下以雪除沉没之耻报死母之讐精诚所加金石为开当为秋霜无为槛羊虽欲为槛羊又可得乎窃见诸相工言王贵天子法也人主崩亡闾阎之伍尚为盗贼欲有所望何况王邪夫受命之君天子所立不可谋也今新帝人之所置彊者为右愿君为髙祖陛下所志无为扶苏将闾呌呼天也【后汉书】
　　梁王畅【明帝子母隂贵人有宠初封汝南王章帝时徙封】
　　辞谢和帝书【永元五年豫州刺史梁相举奏畅不道削成武单父二县畅慙惧上疏帝报】
　　臣天性狂愚生在深宫长养傅母之手信惑左右之言及至归国不知防禁从官侍史利臣财物荧惑臣畅臣畅无所昭见与相然诺不自知陷死罪以至考案肌栗心悸自悔无所复及自谓当即时伏显诛魂魄去身分归黄泉不意陛下圣德枉法曲平不听有司横贷赦臣战栗连月未敢自安上念以负先帝而令陛下为臣収污天下诚无气以息筋骨不相连臣畅知大贷不可再得自誓束身约妻子不敢复出入失绳墨不敢复有所横费租入有余乞裁食睢阳谷孰虞防宁陵五县还余所食四县臣畅小妻三十七人其无子者愿还本家自选择谨敕奴婢二百人其余所受虎贲官骑及诸工技鼓吹苍头奴婢兵弩廐马皆上还本署臣畅以骨肉近亲乱圣化污清流既得生活诚无心面目以凶恶复居大宫食大国张官属藏什物愿陛下加大恩开臣自悔之门假臣迁善之路令天下知臣防恩得去死就生颇能自悔臣以公卿所奏臣罪恶诏书常置于前昼夜诵读巨小人贪见明时不能即时自引惟陛下哀臣令得喘息漏刻若不听许臣实无顔以乆生下入黄泉无以见先帝此诚臣至心臣欲多还所受恐天恩不听许节量所留于臣畅饶足
　　和帝诏报梁王畅
　　朕惟王至亲之属淳淑之美傅相不良不能防邪至令有司纷纷有言今王深思悔过端自克责朕恻然伤之志匪由于咎在彼小子一日克巳复礼天下归仁王其安心静息茂率休德易不云乎一谦而四益小有言终吉强食自爱【后汉书○汉纪有言作彰于内外末云其何让哉】
　　清河王庆【章帝子母宋贵人初立为太子窦皇后宠盛譛废庆为清河王而杀贵人子祜入继是为安帝追尊父为孝徳皇帝】
　　清河下令
　　寡人生于深宫长于朝廷仰恃明主垂拱受成既以薄祐早离顾复属遭大忧悲懐感伤防恩大国职惟藩辅新去京师忧心茕茕夙夜屏营未知所立葢闻智不独理必须明贤今官属并居爵任失得是均庶望上遵防戒下免悔咎其纠督非枉明察典禁无令孤获怠慢之罪焉
　　病笃上邓太后书
　　臣国土下湿愿乞骸骨下从贵人于樊濯虽殁且不朽矣及今口目尚能言视冐昧干请命在呼吸愿防哀怜
　　有司上言追尊清河王
　　清河孝王至德淳懿载育明圣承天奉祚为郊庙主汉兴髙皇帝尊父为太上皇宣帝号父为皇考序昭穆置园邑太宗之义旧章不忘宜上尊号曰孝德皇帝皇妣左氏曰孝德后孝德皇母宋贵人追谥曰敬隐后





　　东汉文纪巻四
　　钦定四库全书
　　东汉文纪巻五　　　　　明　梅鼎祚　编李淑
　　谏更始书【更始立所授官爵皆羣小贾竖或有膳夫庖人军师将军豫章李淑上书谏更始系淑诏狱自是四方怨叛】
　　方今贼寇始诛王化未行百官有司宜慎其任夫三公上应台宿九卿下括河海故天工人其代之陛下定业虽因下江平林之埶斯皆临时济用不可施之既安宜厘改制度更延英俊因才授爵以匡王国今公卿大位莫非戎陈尚书显官皆出庸伍资亭长贼捕之用而当辅佐纲维之任唯名与器圣人所重今以所重加非其人望其毗益万分兴化致理譬犹缘木求鱼升山采珠海内望此有以闚度汉祚臣非有憎疾以求进也但为陛下惜此举厝败材伤锦所宜至虑惟割既往谬妄之失思隆周文济济之美
　　刘盆子【太山式人城阳王章之后赤眉贼樊崇等立为帝降光武为赵王郎中】下书【赤眉攻更始败之下书更始降封长沙王为谢禄所杀】
　　圣公降者封长沙王
　　王郎【一名昌赵国邯郸人自称成帝子子舆遂僭称帝为光武所灭】
　　移州郡檄【郎既僭立分遣将帅狥下幽蓟移檄州郡于是赵国以北辽东以西皆从风而靡】
　　制诏部刺史郡太守曰朕孝成皇帝子子舆者也昔遭赵氏之祸因以王莽簒杀赖知命者将护朕躬解形河濵削迹赵魏王莽窃位获罪于天天命佑汉故使东郡太守翟义严乡侯刘信拥兵征讨出入蕃汉普天率土知朕隐在人间南岳诸刘为其先驱朕仰观天文乃兴于斯以今月壬辰即位赵宫休气熏蒸应时获雨盖闻为国子之袭父古今不易刘圣公未知朕故且持帝号诸兴义兵咸以助朕皆当裂土享祚子孙已诏圣公及翟太守亟与功臣诣行在所疑刺史二千石皆圣公所置未覩朕之沈滞或不识去就强者负力弱者惶惑今元元创痍已过半矣朕甚悼焉故遣使者班下诏书
　　卢芳【字君期安定三水人诈称武帝曽孙】
　　谢光武疏【王莽末芳诈称武帝曽孙刘文伯与三水属国羌胡起兵和亲匈奴立为汉帝建武十六年使使请降光武乃立为代王芳上书谢后复叛入匈奴】
