<!-- { "loadSidebar": true } -->
　　成化丙午夏六月太子太保掌左军都督府事定西侯蒋公以疾在告上闻之屡遣中贵人存问赐生饩酒米御医六人分畨诊疗未瘳有诏加恩文武大臣即卧内进公太保兼太子太傅越明年六月疾益甚入疏请罢所典兵诏不允七月十四日以卒闻上嗟悼辍视朝遣中贵人赙寳楮二万缗追封凉国公谥敏毅命有司治棺椁营葬域诏初丧及禫皆谕祭为祭凡十有五皇太子诸王亦各遣祭于是公子骥等将奉公以是岁九月六日葬都城西泥井里先茔以训导仇潼之状请走序而铭之序曰公讳琬字重器故奉天翊卫推诚宣力武臣特进荣禄大夫柱国定西侯追封泾国公谥武勇之孙也其先世具见武勇公神道之碑公之考讳义以疾不任仕故公年十六嗣爵定西侯值正统己巳之变表谢凡五日即受命掌左军都督府事公虽年少而悉心戎务誉望日兴英庙复辟命总府军前卫官兵之隶大营者出金装佩刀及倭刀以赐天顺壬午冬命典直宿将军侍卫凡再赐金铠寳刀久之英庙察公忠勤将柄用之不果今上嗣位初立十二营命公统其一而甘肃以阙守将闻用廷议诏公佩平羗将军印总其兵公至镇坚堡壁严斥堠修明武勇公之遗法畨戎畏服无敢扇以变者乃陈和籴积边储佐战守西人赖之壬辰春以河外无事诏进公副守南京兼总操江公上六事曰足舟师利器械诘奸慝备战船严禁令恤病军凡千余言大略谓南京国家根本长江为南京藩篱控制之道宜重诸镇甲午召还仍掌左府兼督十二营时灾异屡见公复上六事曰预防敌衅曰保障京师曰避任禳灾曰暂息操军曰屯田富国曰修饬戎器且乞避位诏不许而令有司议行其所建白者是岁冬尊谥恭仁康定景皇帝遣公告太社太稷丙申命兼总神机营戊戌进太子太保分赐通鉴纲目及贞观政要两书盖上有望于臣邻者甚至己亥春以辽东守臣匿不以贼闻命公与太监汪直刑部尚书林聪往勘之并处置边方事宜还奏称旨是岁大阅以图册进御及修筑将台成宠眷日隆圣制宸奎良弓寳剑苍头名马蟒衣玉带白金彩币上尊珍味之赐不可殚纪祷民瘼于山川及为皇太后祝厘于宫观公必在行畨使来朝及廷策进士多命公主宴六军以为荣甲辰秋敌大入边边将失利诏公佩北平将军印总京营兵往御之仍节制宣府大同山西诸路及分宁夏延绥兵以从上亲临遣赐金币宴饯甚厚公至大同自野口门出考按形势为授方任能之宜且四遣谍觇敌敌徙帐北走而右卫忽驰报有入自黒石崖者公曰必敌谍也檄诸路严警遣兵援威逺平虏偏头闗已而还报果敌之哨骑援兵遮斩十余并获其战马以闻公复出临大边耀兵而还上言虏益逺边输益困请班师许之陛见赐劳有加乙巳诏修灵济宫命公监护未成而得疾遂至不起疾革无一语及家事第曰圣恩未报贻戚老母琬罪也得年五十有五配杨氏谨身殿大学士赠太师建安文敏公之女封夫人早卒继王氏封夫人子男二长骥勲卫次骙侧室姚氏韩氏出也女四皆杨出其壻靖逺伯王添锦衣卫指挥子冯铎崇信伯费淮龙骧卫指挥使魏震孙女一尚幼公性聪敏喜问学早从云间金锐先生游博览强记遇有所疑輙用朱注细书动百余巻尤笃于孝友公之考推封定西侯居患痈百药弗效公吮之而愈事太夫人王氏执子道甚谨先意承顺务得其欢二弟琰瑜皆不禄育其孤子女与骥等先世虽居扬之江都逺祖实自徽歙公言于朝力还其先墓田所在仲父雄从武勇公南征死于战以功得世指挥使而兵部不审罢其嗣子公极论之复其官负才知而沉雄必有以自见在甘肃有巡按御史横公劾之上遣官讯实谪戍边或疑其过者公曰台官固人耳非尽桓典也贤者下之而不肖者斥之乃为朝廷计岂私已哉识者是其言在宣府边将欲徙鵰鹗堡于滴水崖公以为独石八堡声势聮络若徙之相去益逺卒难救援且板筑劳人非便议遂寝总京营十三年无过举而军士亦相与安之襟度夷旷自号筠清公暇即临帖赋诗以自适宾客过从觞酌竟日尽欢乃已而公之诗宗盛唐书法魏晋可与文人韵士相长雄所著筠清轩集十卷奏议二卷杂文一卷窃尝观之列圣念疆埸之臣所以恩煦而玉成其子孙盖无所不尽然能体徳意而嗣其祖烈崛然有声一时庶几古儒将之风若公者岂多见哉惜其典六师位三公上之倚注方切而公遽捐馆味属纩之言则其心之所以许国者殆未艾也悲夫走家徽郡于公为同乡先尚书少保襄毅公尝与公同守南京相好而不比号通家且友善而宜铭者盖莫如走也铭曰
　　桓桓泾公国之虎臣巍巍盟府载其大勲有美凉公实显孙子孔武且文如鹄之峙初奉英考忠勤自将帝曰懿哉侍卫之良嗣圣临朝笃彼世烈曰遂事予庶时之杰出秉将钺入参庙谟所觊尊安恊帝之图懋赏崇阶益赫以烜报称之思与日俱逺一朝哀讣上悼宸衷爰锡嘉名胙之上公尚方来陈兼赙与奠司空往营不逺京甸平原膴膴有寝有堂剑履攸藏济美之光最行勒铭置此玄室何千百年维卜之吉

　　承徳郎户部山西清吏司主事吕君墓志铭

　　君讳赞字廷扬姓吕氏居饶之余干至君曾大父糓寳当元末避地安庆之太湖城东赘同安李氏遂为太湖人君大父衡永乐中监察御史受知太宗尝奉诏之陜西体察机务被优宠号能宪臣太妣彭氏生四子君之父梁最长有髙致以君贵赠承徳郎户部主事妣郑氏赠安人安人生七子君行四性淳谨若不竞而中实颕悟思力学亢宗以儒学生屡上应天府秋试弗利景泰丙子以太学生上顺天府秋试乃捷而君数竒上礼部又屡弗利居学京师凡十年至成化丙戌始第进士寻丁外艰己丑出知建昌之新城君偃蹇场屋最久而学益弘行益笃盖抵县未期月庶事一新百废具举士论翕然称之民亦相与乐其治无梗之者建昌同知萧允恭独以私憾诬构君于法而君亦毅然不屈遣弟誧入愬于朝事下巡按御史久之乃得白还君新城君益悉心政教新学宫以兴士类行吕氏乡约以厚民俗治益有成太史张君元祯罗君伦皆慎许可独于君手书赠咏称道不置口己亥诏征诸进士为郡县有声者君在选中吏民攀留不获以新城贤令自陈君员韬之后惟君一人相与立石陈之遗爱亭庚子授户部山西司主事监收太仓京储者再收御廐刍峙者一皆以公勤闻尝领居庸边储一年兵民胥说守臣上章请更留一年有建议自天津水运至大同宣府以济边饷纾民力者委君相度君泝流而上行数百里考按地志延访土著知其地或游沙不可浚而水势相悬或至二百丈又多天险非人力可施还奏不便诏罢其役盖由君一言而省工费不下数十万惜其官甫六载将有迁陟之命以渐底于功名逺大之期而疾作不可为矣丙午十一月十一日也享年六十有五配章氏封安人子男三长曰豸克家不仕次曰龙太学生次曰彪早卒女一适儒学生刘钢孙男二长曰元次曰亨孙女四俱在室龙将奉君柩还葬先垄以铭为属予与君同年进士每重其简靖敦朴可励世之骋才舞智者而又数闻其厚乡井睦宗姻惠教子姓如一因以知君之修其身施其家为守官厘务之地者殆不为无本也而今已矣久要之义为之戚然幸龙与元方勤其业以俟用求大君之烈于异时则天之所以报善人者其在斯乎铭曰
　　或亨其前而君缓于逢辰或丰其后而君蚤于没身簉属而才作吏而循虽所施之未尽亦功立而名振有宁一邱故山之垠竚彼遗芳在其后人

　　朝列大夫湖广布政司右叅议段公宜人杨氏合塟墓志铭

　　公讳慎字思之姓段氏段氏世居山东禹城谱毁于兵燹自公大父而上多隠不出以积善名其乡至父公凖始出为河间府通判有惠政及民以宣徳庚戌卒于官诸子将归其丧民拥柩道哭至不得行知府姜涛遂相与留葬属邑交河李村之原买田筑室居焉当是时公尚幼正统初稍长入补县之儒学生毅然以亢宗为志用尚书领甲子京闱乡荐凡三举进士弗偶居太学学益邃以景泰壬申出歴事于兵部少保于公见而器之以语吏部尚书王忠肃公铨授兵部司务时于公督练京营诸军或有政輙遣公往申饬之公坐阅武场肃部伍严号令一如于公于公以为能将荐其才可大用不果天顺改元升武库员外郎戊寅敌入边特勑公之陜西会守将保定侯梁珤募军士治器械事竣而民不扰还未几衔命复往守将以下亦许受成迄敌退乃已用年劳赐诰命赠通判公奉直大夫兵部武库员外郎封母常氏太宜人久之有太宜人之丧服除改工部屯田遂进郎中于庶务益精练而持之以不懈成化己丑公荐法行用尚书固安王公言升湖广布政司右参议奉勑専抚荆襄流民往时荆襄变兴率长吏贪残激之底于用兵民苦益甚公至则黜汰有司之不职者按行民所次舍绥辑之若家人父子由是境内帖然盗讼鲜少朝廷嘉之特赐彩币二以旌其劳盖方与民相安无事而公不幸疾作以壬辰七月十二日卒卒之日嚢无储蓄丧不能举得巡抚都御史繁昌呉公而下赙之乃克归葬焉公为人淳厚缜宻所居官理而不要誉有老成前辈之风事母极孝与诸兄友于无间言乡人至今有弗率者必举段氏以相勉配杨氏封宜人其父亦仕至通判与公父交相得故归之公宜人性贤淑虽生贵家而乐俭素佐公宦学于中外二十年上奉姑中处娣姒下御僮仆咸得其宜公殁益以家自任事无巨细犹身综之一子女不豢爱亲督之学而朂其言行甚力皆底有成卒于甲辰九月五日公得年五十有七宜人则七十有一子男一人曰文徳庚子京闱贡士女一人曰淑贞适南京太仆少卿唐章文徳将以是岁十一月十九日合葬公夫妇于先茔前期托其内之弟中书舍人周君文通以铭见属噫先尚书襄毅公与公同学友善故尝升堂拜公获敦世好而今不可复得矣重惟公家再世为循良清白之吏而爵未隆寿未长意天所以锡报之者将在其后人而未可量乎乃序而铭之铭曰
　　猗欤段公循吏之子戢兵惠民亦委其祉年未耆艾秩才亚参世美攸济而泽未覃有淑一人邈焉良匹聮徳于官令终于室交河之涘双璧永蔵考行刻铭维后之昌

　　赠懐逺将军同知武成后卫指挥使司事李府君太淑人邢氏合塟墓志铭

