<!-- { "loadSidebar": true } -->
　　有所慕于人者必有所悦乎其事也或取其性情德行才能技艺之所长与夫口服仪度之如何以想见其髣髴甚者至有易名变姓以目比而同之此其嗜好趋向自有合焉而不□夺也吾友高君思诚葺其所居之堂以为读书之所择乐天绝句之诗列之壁闲而榜以咏白葢将日玩诸其目而讽诵诸其口也一日见告曰吾平生深慕乐天之为人而尤爱其诗故以是云如何予曰人物如乐天吾复何议子能于是而存心其嗜好趋向亦岂不佳然慕之者欲其学之而学之者欲其似之也慕焉而不学学焉而不似亦何取乎其人耶葢乐天之为人冲和静退达理而任命不为荣喜不为穷忧所谓无入而自得者今子方遑遑干禄之计求进甚急而得丧之念交战于胷中是未可以乐天论也乐天之诗坦白平易直以写自然之趣合乎天造厌乎人意而不为奇诡以骇末俗之耳目子则雕镌粉饰未免有侈心而驰骋乎其外是又未可以乐天论也虽然其所慕在此者其所归必在此子以少年豪迈如川之方增而未有涯涘则其势固有不得不然者若其加之岁年而博以学至于心平气定尽天下之变而返乎自得之场则乐天之妙庶乎其可同矣姑俟他日复为子一观而评之 

　　○门山县吏隐堂记 

　　门山之公署旧有三老堂葢正寝之西故厅之东连甍而稍庳今以之馆宾者也予到半年葺而新之意所谓三老者必有主名然求其图志而无得访诸父老而不知客或问焉每患其无以对也既乃易之为吏隐吏隐之说始于谁乎首阳为拙柱下为工小山林而大朝市好奇之士往往举为美谈而尸位苟禄者遂因以借口葢古今恬不之怪嗟乎出处进退君子之大致吏则吏隐则隐二者判然其不可乱吏而曰隐此何理也夫任人之事则忧人之忧抱关击柝之职必思自效而求其称嵓之下畎亩之中医卜释道何所不可隐而顾隐于是乎此奸人欺世之言吾无取焉然则名堂之意安在曰非是之谓也谓其为吏而犹隐耳孤城斗大眇乎在穷山之巅烟火萧然强名曰县四际荒险惨目而伤心过客之所顾瞻而咨嗟仕子之所鄙薄而弃置非迫不得已者不至也始予得之亲友失色吊而不贺予固戚然以忧至则事简俗湻便于疏懒颇有以自慰乎其心及西陲多警羽檄交驰使者旁午于道路而县以僻阻独若不闻者邻邑疲于奔命曾不得一日休而吾常日高而起申申自如冠带鞍马几成长物由是处之益安惟恐其去也或时与客幽寻而旷望荫长林藉丰草酒酣一笑身世两忘不知我之属乎官也此其与隐者果何以异吾闻江西筠州以民无嚣讼任其剌使者号为守道院夫郡守之居而得以道院称之则吾堂之榜虽曰隐焉其谁曰不可哉 

　　○恒山堂记 

　　真定古名镇形势雄壮冠于河朔其府署规模适相称副而恒山堂宏丽特出又为之甲焉堂广七楹其高九仞望之郁郁如翚斯飞俯瞰北潭备诸胜槩求其经始于何代与夫主名之为谁则图志无传近世沈括言潭园初号海子未甚可观逮王镕治之遂若图画斯堂或者亦出于其时乎而吴中复咏行宫以为宋祖征刘承钧常驻跸于此故老或云堂即宫之南门而卒莫能详也其在金国率王侯贵戚处之例事豪奢务加增饰故益以完美每府僚宴集其上绮罗照野丝管沸天游人指点咨嗟邈在仙境诚一邦之伟观也兵火之余署舍尽废独堂在焉而岁月既深寖至颓弊大元乙酉中万户史公实来公以玅龄贵显而居具庆之下日思所以奉二亲之欢谓可以备燕息而资观览者莫堂若也由是特为之作新易腐朽补鏬漏支持欹倾凡当营理者靡不及之葢期月而后毕则大飨宾客称觞为寿以落其成而遣使致书属予为记噫予去国三十年白首归来时移事改田庐乡井殆不可复识追惟曩昔渺如隔生岂知尚有恒山堂耶夫物之盛衰其极必反废兴成毁相寻于无穷葢理之常然而不足恠然皆有数存乎其闲自丧乱以来繁华共尽崇楼杰观莫不化为虚空如斯堂者绝无仅有固己幸矣而复为有力者新之宛然旧物阅世自如岂可谓偶然哉抑此不足论也予闻之有非常之功者必享非常之福公以上将之才膺方面之寄定乱措安泽被于生民甚厚功孰大焉宜其穷移美极尊荣快意一时无不可者顾乃自安于俭陋而致美乎其亲贤于众人远矣是则不可以不着且予平生欲一登堂临眺而竟不果今既辱公知当得预宾席之末因之寓目以偿夙心亦残年之一适也于是乎书 

　　滹南王先生文集卷之四十三 

　　●滹南王先生文集卷之四十四 

　　遗老王若虚　从之 

　　鄜州龙兴寺明极轩记 
　　茆先生道院记 
　　赵州齐参谋新修悟真庵记 
　　荅张仲杰书 
　　道学发源后序 
　　杨子法言微旨序 
　　送王士衡赴举序 
　　送吕鹏举赴试序 
　　送彭子升之任冀州序 

　　○鄜州龙兴寺明极轩记 

　　鄜为州在深山穷谷间荒凉鄙陋其风土固然无池台苑囿之观可以娱人者官闲无事散步而盘桓不过道流释子之居耳而龙兴寺明极轩最为佳处由三门巡廊而西其隅为雄师院而院之东南则明极在焉其始为隙地故节度郝公见而爱之谓其爽垲便安可以为待宾之所顾而命雄此轩户所以构也深静而明夏凉而冬燠高纔丈许而平揖前山俯瞰阛阓视缘山诸剎势欲与之争衡也始予以狂放不羁为上官所捃宴游戏剧事悉禁绝之虽所亲爱非公故不得相往来逢于道路敛避辞谢莫敢立谈者出门伥然其无归也深居高卧读书以自遣而久复无聊因思所谓道流释子之居而时一访之宴坐清谈焚香煮茗犹得差乐而无罪葢大像之致爽开元之冷筠皆所素爱而尝游者然以其登涉之艰故不若明极之为数雄亦开朗好客乐与予言而不厌由是有兴辄至至辄为留竟日公退饭余呼马而出仆天或不请所之知其必适是也比及其门呵喝有声主人者趋迎而笑知其必为吾也予尝以雄见待之厚许为作记以报之而未果其后官事日繁而私禁稍宽非役于簿书期会之勤则夺于声色纷华之乐而予之迹至明极者有数矣与雄相见未尝不笑且叹焉今将东归雄以前言为请呜呼吾负此轩久矣是犹可得而辞乎乃书其地形眼界之大槩与夫平昔游行之熟者以授之若其命名之意则出于西方之书非予之所学也畧而不及以待夫知其说者 

　　○茆先生道院记 

　　嵩山之阳有承天谷谷有道院焉隐君子茆公之所建也公开封人名从易字缙甫始以进士干有司数奇不偶乃弃家为方外游随意去留初无定居既至承天则欣然曰吾可以休于是矣辟地筑室为终焉计日葺月补葢累年而后有成轩曰双清以景名也庵曰虚静以道命也竹木萧然都无尘土气由是为嵩阳之一观夫嵩少海内名山其间胜迹殆不可殚纪蕞尔茆公之庐宜若无足道者而人常以不到为恨到必盘桓而不忍去则亦以其主人之贤故也公以高蹈闻四方贤愚少长莫不仰其风观其摆落世纷凄心于冲漠之境始终四十年处之甚安寿考康宁翛然而往非胷中真有所得畴能尔耶□□□□时羣盗纵掠而公夷然视之神色自若且能化暴为驯使之逡巡退却而不敢犯非独自免而又有以庇人其道德所服至于如此岂老氏所谓虎无所措其爪兵无所容其刃者欤予世之散人也才能无取于人而功名不切于已虽寄迹市朝而丘壑之念未尝一日忘慕公而愿见者久矣俗累拘牵竟莫之遂葢每为之叹息呜呼公则已矣而其侄守明与予为忘形交出公所绘院图及所以自叙者请记其事予披玩再三恍如即其地而见其人忽焉自失益觉官味如嚼■〈虫葛〉守明亦自可人由刀笔中一朝有所省年踰四十而屏酒肉却声色日与名流达士游学贯三家畧窥其玅其刚果超诣庶几能嗣公者予虽不及识公而有斯人在会当同往杖屦相从访公之故居而蹑其遗踪卧公白云荫公青松逍遥倘徉以卒岁乎其中公之精爽故应不昧或者其亦一笑而见容也乃为书之既以发茆公之光且为吾他日践言之盟云 

　　○赵州齐参谋新修悟真庵记 

　　赵州道院曰悟真庵者参谋齐君大年之所建也君鄜畤人也开朗倜傥久行善事壬辰中从军河南既还留寓于赵因而家焉自以荐经丧乱而卒获安存生理益优身名俱遂无不足于心者葢神明之所相也思有以荅谢殊贶亦其天资本静道念素深故买田城隅特建此庵以待全真之士且为他年归宿之所云肇基于甲午之春凡再期而讫役圣位云堂斋厨方丈总为屋十余楹像设供具随事一新缭以崇垣抱以隙地药畦蔬圃井井可观虽宏丽未极而体则具矣喧嚣既远境界清凉洒然有绝尘之趣居人瞻仰莫不欢喜赞叹自是一方远近以至过客皆知有齐氏之庵大师李公曰圆明子者故与君游乃延致而奉之其徒无虑三十人君色色资给无外求者稍暇无事婆娑其间顾而乐之自谓有所得也予数以事至赵始也闻其经营再则覩其次第三则及其成就焉一日造之盘桓周览殆欲忘还君因以记文为请予与大年三十年之旧有命自不当辞况其用心之果为力之勤实可喜而足称耶抑予衰矣险阻备尝烦劳久厌阅兴亡之大变悟荣辱之真空残喘仅存百念灰冷方当脱屣俗累优游萧洒以毕其余生虽不足与闻玄理厕迹羽流而杖屦往来陪君为方外之友庶无愧焉至其会意忘形不知孰主孰客则君之庵犹我有也能勿成其志乎乙未年终十二月晦日滹南遗老记 

　　○荅张仲杰书 

　　某启仲杰县令方深渴想辱惠好音曷胜慰喜毡根之赐甚惬老饕正恐踏破菜园为藏神所怪耳所论道学自是儒者本分事抑老夫衰谬日负初心不足进也吾子年壮气锐乃能屏去豪华之习而专力于此好之乐之自谓有得他时所至殆未可量老夫将受教之不暇而反能为之发药哉州郡之职古称□人况此多虞□必道颇闻吾子一以和缓处之所望正如此民之憔悴久矣纵弗能救又忍加暴乎君子有德政而无异政史不传能吏而传循吏若夫趋上而雪下借众命以易一身流血刻骨而求干济之誉今之所谓能吏古之所谓民贼也诚不愿吾子效之吾侪读孔孟仁义之书其用心自当有间宁获罪于人无获罪于天昔宋讨元昊关右困于征敛杜祁公在永兴谓其民曰吾非能免汝也而能使之不劳于是量所有无宽其期限民得以次而输之而费省十六七及王氏法行官吏不堪其迫邵康节门人之从仕者皆欲投檄以归康节止之曰此正贤者用力时新法甚严能宽一分则民受一分之赐呜呼古人远矣如此等事尚可行之造次颠沛无忘是念始可谓不忘所学矣老人家益贫而宦益拙鲇鱼上竿可笑可悯虽然远依余庇大小幸安不必过烦念虑也遽中奉报草草不宣 

　　○道学发源后序 

