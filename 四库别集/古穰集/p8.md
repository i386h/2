<!-- { "loadSidebar": true } -->
　　昔者子游为武城宰以礼乐为教而民皆化之兴起弦歌之声自后千八百年而是邑之宰能继子游之芳躅者几人哉监察御史伍君善宰是邑乃能景慕其髙风谓子游教民者礼乐之道而明此礼乐之道者学校也故慨然以作兴学校为已任覩其旧规之狭隘卑陋也必欲新之而后已抚字之余毎自经营藏之胷中既而政通人和乃熟料之曰可以为矣遂率僚属各捐俸资以倡之邑之义士多愿助焉由是计财鸠工凢百所需一时咸备自正殿两庑以至门堂斋舎一切増新比之旧规髙大宏敞邑人聚观罔不敬叹伍君于是走书至京乞予为记以为斯学之重予惟子游圣门髙第弟子优于文学而于礼乐节文度数之详讲之明行之熟观礼记所载可见矣宜乎能以礼乐教民成化而见取于圣人也君之为宰顾何所观法哉亦惟求子游所讲所行之礼乐言而履之行而乐之推其躬行心得之余以教是邑之人耳夫使君子学此而爱人小人学此而易使则斯学也谓之作兴宜矣不然但以修葺为功而不知礼乐之为教则是邑之人于日用人伦之间不和不序而欲其兴起弦歌之声以成美俗不亦难乎嗟夫人有古今之异而理之在人心者无古今之殊也孔子曰斯民也三代之所以直道而行也向使子游生于斯时亦岂能舍礼乐以为政哉伍君果能体其道则民之所以感化者亦不异于昔时之武城矣继子游之芳躅于千载之上以不负国家化民成俗之意于今日独非宰是邑者之责乎

　　月波草亭记

　　月波草亭者秀水令庄侯澈之所建也宋时有令狐挺者尝知秀州建月波楼为郡城之上以下瞰金鱼池有继为是州者曰毛滂乃重修之自为文以记今楼既毁池亦塞庄侯慨念前人之遗迹不忍废也因凿其池而新之构亭于上以代楼名曰月波草亭邑人林君茂予同年友也休官家居见庄侯之莅政公平抚民仁恕走书至京乞为记以重是亭予惟月波一也而得其趣者未必皆同洎观毛君谓令狐君不可以月波为己物其自言也则谓其徘徊徙倚可以散欝滞而忘忧超然遗尘埃而出云气也今林君又谓庄侯逰憩亭间于以节劳佚而寄髙兴二子之言大意略同以予观之庄侯既为此亭宜使其心如月波可也夫月者天下之至明也波者天下之至清也人心清明初何异于月与波哉但为私意所昏物欲所浊而后明者始有不明清者始有不清亦犹月为云蔽波为风挠则明者昏而清者浊矣然风云挠蔽于一时初无损于月波之清明亦犹人心为私意物欲之所昏浊其本体则末尝亏也庄侯其有意于此乎云敛风息之际玩月波之清明以游心于造物而与之同庶乎其可也夫心既明矣则无私意之昏其莅政也将愈着乎公平心既清矣则无物欲之浊其抚民也将愈尽乎仁恕则是亭之建于侯之心徳深有助焉岂但为游憩之所而已哉呜呼后之令是邑者能如庄侯斯举皆月波其心而清明之则是邑之民将必长被其泽矣嘉兴为邑地广民稠本朝宣徳中用言者议分为三县秀水其一也县始创于郡之西北隅而池适在后圃故庄侯得以建亭其上云

　　古穰集巻四

　　●钦定四库全书

　　古穰集巻五

　　（明）李贤 撰

　　○记

　　赐游西苑记

　　天顺己夘首夏吉日上命中贵人引贤与吏部尚书王翱数人游西苑明年亦如之又明年亦如之初入苑门即临太液池蒲苇盈水际如剑戟丛立芰荷翠洁清目可爱循池东岸北行榆栁森排草色铺岸如茵花香袭人行百步许至椒园松桧苍翠果树分罗中有圆殿金碧掩映四面豁厂曰崇智南有小池金鱼作阵游戏其中西有小亭临水芳木匝之曰翫芳又北行至圆城自两掖洞门而升上有古松三株枝干槎牙形状偃蹇如龙奋爪拏空突兀天表前有花树数品香气极清中有圆殿巍然髙耸曰承光北望山峯嶙峋崒嵂俯瞰池波荡漾澄澈而山水之间千姿万态莫不呈竒献秀于几窓之前西有长桥跨池下过石桥而北山曰万岁怪石参差为门三自东西而入有殿倚山左右立石为峯以次对峙四围皆石赑屃龈腭藓封蔓络佳木异草上偃旁缀樛葛荟翳两掖迭石为嶝崎岖折转而上岩洞非一山畔并列三殿中曰仁智左曰介福右曰延和至其顶有殿当中栋宇宏伟檐楹翚飞髙挿于层霄之上殿内清虚寒气逼人虽盛夏亭午暑气不到殊觉神观萧爽与人境隔异曰广寒左右四亭在各峯之顶曰方壶瀛洲玉虹金露其中可跂而息前崖有壁夹道而入壁间四孔以纵观览而宫阙峥嵘风景佳丽宛如图画下过东桥转峯而北有殿临池曰凝和二亭临水曰拥翠飞香北至艮隅见池之源云是西山玉泉逶迤而来流入宫墙分派入池西至干隅有殿用草曰太素殿后草亭画松竹梅于上曰岁寒门左有轩临水曰逺趣轩前草亭曰会景循池西岸南行有屋数连池水通焉以育禽鸟有亭临水曰映辉又南行数弓许有殿临池曰迎翠有亭临水曰澄波东望山峯倒蘸于太液波光之中黛色岚光可掬可挹烟霭云涛朝暮万状又西南有小山子逺望鬰然日光横照紫翠重迭至则有殿倚山山下有洞洞上石岩横列密孔泉出迸流而下曰水帘其淙散激射飞薄溅洒最为可玩水声泠泠然潜入石池龙昂其首口中喷出复潜遶殿前为流觞曲水左右危石盘折为径山畔有殿翼然至其顶一室正中四面帘栊栏槛之外竒峯回互茂树环拥异花瑶草莫可名状下转山前一殿深静髙爽殿前石桥隠若虹起极其精巧左右有沼沼中有台台外古木丛髙百鸟翔集鸣声上下至于南台林木阴森过桥而南有殿面水曰昭和门外有亭临岸沙鸥水禽如在镜中游览至此而止大官珍馔极其醉饱以归夫一张一弛文武之道赐游西苑有弛之意焉然张可久而弛不可多以歳计之弛纔一日则又未尝不致谨也于是乎记

　　进士题名记

　　天顺四年三月朔礼部以会试取中天下之士百五十人引见廷试策以治天下之要莫不各展所藴以陈乃擢王一夔为第一以次列其等第刊之于録复题名刻石于太学上命臣贤记其事窃惟国家取士莫盛于科目而人才用世莫盛于进士葢豪杰之士必由科目而进歴代以来莫不皆然本朝待之尤极其重其廷试也天子御正殿亲赐策问使登对于丹墀其传胪也天子复御正殿设卤簿百官具朝服侍立已而致词称贺至于迎榜赐宴之类恩荣之典莫不悉备而又立石题名传示永久朝廷劝士之盛意至此无以加矣为进士者能不知所励乎虽然士之大节惟孝与忠百行之源无出此者果能忠孝则功名由是以大事业由是以广扩而充之不难矣故尝以谓功名事业无非孝亲忠君之实未有不孝于亲不忠于君而能立功名建事业于天地间者试观古之皋夔稷契伊傅周召之徒其功名之大事业之广孰非忠孝之所推乎噫舍忠孝而言功名则权谋术数之功名耳舍忠孝而言事业则百家众技之事业耳乌足道哉近世人主或有见乎此者当策士之际祝曰愿得忠孝状元其意固美矣惜乎其不广耳夫于状元而愿得忠孝之士矣于诸进士独不愿得忠孝之士乎今诸士既已策名于此必以忠孝自期然后于功名事业可以广大而有光于前修其措天下于唐虞三代之治也何有登是科者尚朂之哉

　　需轩记

　　安简陈先生为詹事三年予与词林诸先生造而贺之适新构一轩于堂之后规制秀洁遂设席其中以延众宾酒一行先生起曰斯轩也尚未有名敢以请于执事者予思之未得偶见轩外若絪缊然呼吏出视之吏曰有云在天予因诵易需卦大象之言曰云上于天需主静刘先生应曰正君子饮食宴乐之时也纯道彭先生徐曰以需名轩可乎原博钱先生逢原吕先生皆以为然且属为发明需义而记之噫需之义深矣哉夫需者待也先儒谓云气蒸而上升于天必待阴阳和洽然后成雨君子观云上于天需而为雨之象懐其道德安以待时饮食以养其气体宴乐以和其心志所谓居易以俟命也又曰云上于天无所复为待其阴阳之和而自雨耳事之当需者亦不容更有所为但饮食宴乐俟其自至而已一有所为则非需也予又通观一卦六爻取用虽异而需待之义则同用是以名斯轩其意甚美而尤切于安简先生之身何也詹事乃东宫之元僚谓之储端而储亦需之义也及观谈禄命者论先生之出处而亨运方来则当此之际乃需之时也以职言之既有以合乎需之义以命言之又有以值乎需之时则斯轩也未有善于以需名者虽然需之时义固归于安简先生而凡我同官者皆不可忽也茍畜其才德而未施于用能不有以需之乎必有以需之然后随寓而安一听于天不愿乎外矣吾之胷中岂不洒落明莹如光风霁月而无一毫系累于其间哉不然于所不当得者必欲得之责望于天而不副所望则怨天求取于人而不副所求则尤人未有不堕于行险徼幸之域矣吾人虽不至于如是亦当以之为戒而常存警畏之心可也此葢朋友责善之道不可缺者因并及之

　　勅建弘仁桥记

　　都城之南一水横流于巽方其源由兑而坤而离四泉沮洳会而为河至巽乃大有一津焉在南苑之左去城四十里凡外郡畿内之人自南来者东西二途胥由此渡车之大而驾者小而挽者物类之駄者人之肩者负者骑者步者纷纭络绎四时不休有力者每岁为架木桥然不能坚固而寒冱之际不免涉水且夏秋水涨即有覆溺艰阻之虞而人之病涉滋甚天顺癸未春皇上闻之恻然轸念曰此先务也乃命创建石桥凡百所需悉出内帑一毫不干于民应用工役皆以金佣之听其自愿而不强也卜日兴造人皆踊跃欢忻争趋効力不知其劳而木石灰铁之类率以万计不督而集桥长二十五丈广三丈为洞有九以酾水为拦于两傍以障由者复増岸于南北以防冲突为寺为庙以资维护经始于是岁四月十五日讫功于某月某日总其事者内官监太监臣黄顺臣黎贤董其工者工部右侍郎臣蒯祥臣陆祥告成之日上赐名曰弘仁桥仍命臣贤为之记臣闻古先圣王之治天下也以不忍人之心行不忍人之政纪纲法度细大具举而于桥梁道路未尝不留意焉观夏令所谓除道成梁月令所谓开通道路可见矣是以利泽及人如天地之于万物无有不足其分者我皇上复位以来夙夜孜孜躬理政务惟恐一民不得其所出一令也必顺于人心行一事也必合于天理其无异于古先圣王之用心矣今以一津乏济闻之恻然是即不忍人之心也为建石桥以便往来是即不忍人之政也名之曰弘仁葢弘者廓而大之之谓仁则不忍人之心之政是已呜呼一桥之利尚不遗焉如此况其大此万万者乎由是以知皇上扩充仁道被于四海而利泽及人之广信如天地之于万物也已是宜大书特书以昭后世臣贤既为之记复系以诗曰大哉元后作民父母民之休戚同其安否所以先王发政施仁忧勤惕厉罔或因循仰惟我皇博施济众视民如伤惟乐与共大纲小纪乃举乃张有或遗者于心遑遑都城巽方有水病涉恻然兴懐务遂所惬不惜内帑为建石桥工役之费民无秋毫易危而安利泽惟久亿万斯年厥迹不朽由小知大如地如天帝王盛德我皇无前词臣撰文纪述茂实勒诸坚珉永示无斁

　　重修歙县厅记

