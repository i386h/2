<!-- { "loadSidebar": true } -->
    门下：舜以伯夷作秩宗，汉以列侯掌郊庙，至於圜丘大射之制，礼官博士之论，莫不综详得失而折衷焉，故事职尊冠九卿之首。朝议大夫守国子祭酒兼修国史赐紫鱼袋杨绾，常在於道，亦周於仁，文以君子之言，生知圣人之意。司我载籍，鸿声不泯，常典选举，後之法程。乃者崇进名儒，俾其宣明师训，讲求三代，稽合五经。济济诸生，诲之不倦，饱於道德之富，成其礼让之风。况恭俭忠信，恪守而弥固，一时模表，清议所高。固可以处杨震桓荣之位，领曲台太府之重，勉思厥服，以称任贤。可守太常卿，依旧兼修国史，散官如故。主者施行。
    ○授李琬宗正卿制
    门下：尧亲九族，礼重於敦序；汉睦诸刘，秩存乎宗正。内姓之选，岂伊异人？三从叔祖银青光禄大人前婺州刺史本州团练守捉使上柱国荆国公琬，才秀本枝，挺此公器，忠敬达顺，简廉向方。饬礼乐於身文，详典刑之政体，夙所任遇，久於历阶。勋劳理行，当亦兼书，思有补察，义深肺腑。固可以居宗室大臣之位，叙文昭武穆之亲，怀德任贤，敬兹休命。可宗正卿，散官勋封如故。主者施行。
    ○授蒋涣鸿胪卿制
    门下：古之上卿，次公一等，至於西汉，每与列侯参决朝议令之秩望，亦谓之崇。朕方修文德，以抚区外，则重译象胥之事，九仪相赞之职，正用髦硕，俾之典领。银青光禄大夫检校刑部尚书知省事上柱国汝南县开国公蒋涣，颜子之德行，张仲之孝友。能积其厚，以丛於身，恭俭之训，可以轨俗。学通文变，高视一时，非得丧之可干，亦刚柔之相济。服在通列，且逾二纪，精於宪章，举有伦要。东雍居部，近郊移风，以礼除暴，人安共业。俾京师之河润，守经术之循吏，司秋会府，训夏议刑。以之弼教，能用中典，时属四夷之叙，参授大宾之任。韩暨以宿德而拜，陈纪以至行而迁，求旧任贤，正当此选。待遇诸国，宜约故事，使有准以明等威也。可检校刑部尚书兼鸿胪卿，散官勋封如故。主者施行。
    ○授郑贲司农卿制
    门下：国有大农，实司金谷，兹惟古官之重，难於正卿之拜。朝散大夫试秘书监兼侍御史上柱国赐紫金鱼袋郑贲，通敏良才，沈详雅识，明断临事，贞修奉公。所更秩序，必著声绩，早参幕画，在樽俎而止戈；自董军储，有京坻之足食。适时多可，选众攸归。爰藉变通，主其出纳，务殷任切，倚办当仁。宜膺理粟之命，伫继康成之美。可守司农卿，散官勋赐如故。
    ○授吕崇贲太府卿制
    门下：九卿之重，参理於佐邦；六府孔修，颁货於列藏。历代右职，莫非高选。开府仪同三司行太子宾客上柱国公吕崇贲忠谨良实，居简向方，能用晦於精辨，亦体徽於刚贞。峻节孤立，清心确然，以长才有之馀，应群务而多适。拥旄乘塞，周历大藩，薄於战功，经以事典。用明既富之教，必厚丰财之德，自顷艰阻，有司旷废。府寺寂寥，卿少虚设，寝成其弊，朕甚惧焉。今再举旧章，各归其局，出纳之地，眷求惟精，兼领三尚之烦，以荣四至之列。可行太府卿，散官勋如故。
    ○授李瀚宗正少卿制
    敕：银青光禄大夫前亳州刺史本州团练守捉使上わ县开国男李瀚，识精於理，才辨於政，祗服礼训，甄详事经。振麟趾之芳，更隼之命。驯致其道，达於家邦，慈惠之化，洽於黎老，以亲九族，乃立贰卿。宜叙周之昭，用毗刘德之任。可行宗正少卿，散官封如故。
    ○授周若冰光禄少卿制
    敕：试王府司马兼福州都督府别驾占阙摄宁海军副使赐紫金鱼袋周若冰，气识沈和，风仪端伟，秉心以正，莅事惟明。法以言扬，久参朝序，颇有闻望，洽於缙绅。自佐法方州，兼领戎事，政术尤著，勋劳亦深。俾践亚卿之列，仍兼题舆之任。可试光禄少卿兼福州都督府别驾占阙，馀如故。
    ○授韦损大理少卿制
    敕：银青光禄大夫前润州刺史上柱国冯翊县开国男韦损，识清行理，强学自辅，服於礼而中节，居其业以全忠。识能有馀，阶历颇久，京江按部，终始六年。勤职惠人，风化一变，循吏之称，去而益彰，天下之平，属於廷尉。乃立其贰，方求直清，俾之弼教，敬尔繇狱。可行大理少卿，散官勋封如故。
    ○授景延之大理少卿制
    敕：朝议大夫前守河南少尹骑都尉景延之，业擅文儒，行资忠信，推令望令望於公器，著能名於吏途。久践周行，夙彰声实，详刑之地，称职其难，任在简孚，选兼勤旧。宜参河海之亚，俾副朝廷之举。可守大理少卿，散官勋如故。
    ○授侯希超太府少卿制
    敕：正议大夫试太常卿兼左领军卫将军上柱国赐紫金鱼袋侯希超，温良植性，艺业修身，有临事之干能，彰适时之才用。班资久践，职务非亲，内举自於元戎，正名从於亚列。宜成风俗之美，俾展多方之效。可行太府少卿，散官勋赐如故。
    ○授李氵惠秘书监制
    敕：昔刘向父子，代典文籍；今之秘室，岂曰避亲。再从叔正议大夫守光禄卿员外置同正员嗣泽王氵惠，幼嗣藩国，夙彰忠孝，素风自远，清识弥高。传鲁恭之古文，禀吴季之知乐，早承先顾，尝历大僚。秉彝端洁，流问休茂，自合绅之望，况推宗室之良。宁止於敦族以恩，固在於叙贤以位。周称外史，晋谓内台。俾领儒官，是崇礼秩。可守秘书监，馀如故。
    ○授鱼朝恩国子监制
    敕：大司成以三德行教国子，所以明诗书礼乐之宗，立忠信孝友之本。使方领矩步，敬业乐群，系於化成，旧选尤重，参其事任，今亦难之。开府仪同三司行内侍监兼充监门卫大将军观军容宣慰处置使仍兼知处置神策军兵马事内飞龙厩内弓箭库等使兼检校鸿胪礼宾上柱国韩国公鱼朝恩，国之纯臣，忠以事朕，竭诚宣力，义贯神明。有两朝侍从之勤，监六师征伐之事，雅达名理，参尚儒元，远涉源流，旁通训诂。自顷右武，未遑勤学，方宏阙里之教，用诫《子衿》之诗。以其达俎豆之礼，尝亦委胶庠之事，能以德义，导其诸生。国之俊远，其贵游子弟，抠衣鼓箧，歌咏先王之道；春诵夏弦，服勤师氏之训。而恭敬退让，抗疏累辞，重夺劳廉之志，权遂由衷之请。今三千之徒，资於学术，思卒其业，怀之益深，用宏儒风，式允公望。可兼检校国子监，馀并如故。
    ○授李永秘书少监制
    敕：朝散大夫前守绛州别驾本州团练守捉副使李永，庆自相门，才推公器，武子之德，所谓在人。元成之经，不忘肄业，早从清秩，备著声华。顷佐近藩，众称淹滞，俾参荣於秘府，仍贰职於名都。可检校秘书少监兼扬州大都督府司马，散官如故。
    ○授马锡少府少监制
    敕：中散大夫谏议大夫赐紫金鱼袋马锡，躬服礼义，处之以厚，膺用多才，动而浚发。历官有政，居必修明，推登谏列，屡献忠谠。言皆展意，事亦主文，勤职且淹，以时叙进。周之内府，汉之尚方，典掌服御，任当亲重。辍我侍臣，俾其参贰。可守少府少监，散官赐如故。
    ○授薛伯高少府少监制
    敕：前澧州刺史薛伯高。昔杨洪公孙贺，皆以儒术居於少府。国朝监寺之列，亦通称显，贰於其长，所任非轻。以尔伯高早践台阁，亟颁诏条，劳绩有闻，声誉不替。因其秩宠，置在周行，宜以廉洁自居，用司所藏之职。可守少府少监，馀如故。
    ○授陆鼎史馆知修撰制
    敕：左补阙陆鼎，终始于学，以致其道，先儒未详，多所究博。秉南史之遗直，补东观之阙文，左右谏曹，所宜迭处。鸿都讲艺，亦在论思。可左补阙，充史馆修撰。
    ○授荀尚史馆修撰制
    敕：处士荀尚。昔荀卿、荀悦，并有著书，而尚远承儒史之业，深得述作之意。思精大体，经通王道，慨然论事，来自山东。灼见古今之宜，熟数理安之策，嘉乐贤俊，副于怀人，《春秋》一字，使之润色。结绶京辅，进而录之，行成乎身，不患无位。可华州下わ县尉，充史馆修撰。
    ○授卫辉校书郎制
    敕：二品子卫辉，汉制有任子之令，国朝二千石理行尤异者，赏亦及之。况幼有令闻，服於经训，校书秘阁，以奖其才。可宣义郎试秘书省校书郎。
    ○授吴凑左金吾将军制
    敕：将我南军，秩高中尉，以禁戎之重任，委舅氏之同心。具官吴凑，涂山介祉，章武雅才，言而有宗，俭而能广。达礼乐政刑之要，存忠信孝友之诚。艰虞历年，府寺失职，素以贤戚之望，职司太子之家。清心奉公，庶务悉理，擅美春储之き，流芳秋实之咏。固可以首当裒进，大劝官曹，俾执金吾，用彰贵任。可左金吾将军，馀如故。
    ○授嗣吴王祗太子宾客制
    敕：古者选孝悌闳博有道术者辅翼太子，今以宗室之老，处宾师之位，亦亲亲而教敬也。光禄大夫检校工部尚书兼宗正卿上柱国嗣吴王祗，文昭之庆，蔚于公族，楚元之後，继有忠贤。达道虚怀，宽厚廉谨，藩翰旧德，人伦宪行。更於内外，职事颇修，年在华皓，未尝衰惰。参会府而百工时叙，掌宗卿而九族益亲，每托肺腑，深加优礼。宜以冬官之重，仍在春储之列。可兼太子宾客，其检校工部尚书及散官勋封如故。
    ○授郭曜太子詹事制
    门下：正於宫僚，以视邦宪，兼内外，选重古今。银青光禄大夫守太子宾客上柱国太原郡开国公郭曜，丞相之子，夙闻礼训，孝悌信让，清公仁厚。端庄慎独，如有大宾之容；沈静少私，澹然儒者之行。济以才识，达於公方，素多历职之称，用叶居家之礼。士林推重，朝野洽闻，待以客礼，既任贤於调护；委之官事，更持纲於弹纠。可守太子詹事，散官勋封如故。主者施行。
    ○授张谓太子左庶子制
    敕：中散大夫前守潭州刺史本州团练守捉使上柱国河内县开国子赐紫金鱼袋张谓，往以鸿笔丽藻，列於近侍，典谟训诰，多所润色。较然素节，郁有盛名，言念华山之巡，不忘颍川之从。俾之领郡，亦谓理平，而孝悌宏博，礼容循谨。宜在公选，首兹正人，旌书课第之目，参相春坊之重。可守太子左庶子，散官勋封如故。
    ○授李е太子左庶子制
