<!-- { "loadSidebar": true } -->
　　与子避地西康州洞庭相逢十二秋逺愧尚方曾赐履竟非吾土倦登楼【说尽转畅】久存胶漆应难并一辱泥涂遂晚収李杜齐名真忝窃【自引李杜亦戆】朔云寒菊倍离忧【鹤曰西康州即同谷县公以乾元二年冬寓同谷至是年为十二秋矣赵曰尚方赐履公尝为左拾遗故云洙曰王粲登楼赋虽信美而非吾土矣曽何足以久留汉陈重雷义结交时称如胶漆之坚左传赵孟谢绛县老人日使吾子辱在泥涂乆矣汉书灵帝时党事起杜宻免归本郡与李膺俱坐而名行相次时人称李杜焉以前有李固杜乔又范滂诣狱与母诀母曰汝今得与李杜齐名死亦何恨注云李膺杜宻也】
　　暮秋将归秦留别湖南幕府亲友【鹤曰是秋公将北首卒于潭岳之间志云竟以寓卒濵于岳阳】
　　水濶苍梧野天髙白帝秋途穷那免哭身老不禁愁大府才能防诸公徳业优北归冲雨雪谁悯敝貂裘过洞庭湖【鲍曰洪玉甫云此诗廼人得之于江心一小石刻王直方诗话亦载其说】
　　鲛室围青草龙堆隠白沙护堤盘古木迎棹舞神鸦破浪南风正回樯畏日斜湖光与天逺直欲泛仙槎















　　集千家注杜工部诗集巻二十
