<!-- { "loadSidebar": true } -->
　　追惟往事余方茂齿子亦妙龄俱値雍熈并欢衡泌时时执手陈说平生兴至把酒持蟹螯或拥壶矢张目大噱风雨无聊据胡牀相对刺刺语少小事不休雪夜拥炉促坐至煨芋栗供母母子煦煦笑相语懽如也胡期不尔乃今嵗月易迈动间山川引领西顾怅矣心飞追惟旧欢往不可复未尝不伤心涕焉余性佚宕不耐龌龊少年屏居湖上颇躭古坟挟书册琅琅诵读适与意防则莞然独笑或与二三子谈古人功伐照耀名节慷慨辄耳热面赤自奋励矢曰无相负也他日果得脱颖而去当効尺寸以标趋古人无虚皓首使冺没弗章言犹记忆隐隐如昨日事岂竟忘邪第时势无常寡合难偶碌碌二十年不克自效年逾三十始窃一第盛华变衰壮心溃裂上之不能昵显人下之不能援英少意气瞆眊已非湖上时矣其视二三执事则皆飞腾阊阖振翼紫微华名已飞照四裔顾视区区心劳而迹下志郁而道穷俛首抑气抑复谁语一为郡吏便落尘网期防结束则朝夕靡宁簿书纒扰至寝梦俱愕当其忽忽且不知有生人之乐况其他乎久与笔砚为仇间或勉强拈弄率又濡毫染翰终日阁笔不能以句是可以览覩矣余不自量酷爱山泉常扳穷岩栖古寺托形崇阜息影长林每见人谈四明天台之胜辄津津喜恨不独往乃今剖竹明州分符千里若天假之縁也自入越以来果见积山万叠出竒献异参差代雄表里紫霄信美且竒岂不欲驾叶舟鸣榔上下少假一日之逰哉第境縁人胜乐随意适一行作吏岂复赏心佳境满前徒增悲恻是以过钱塘而叹息陟呉岭以唏嘘凄目清风之岭伤心越望之台哭武穆扵西湖吊坡翁扵堤上朝步兰亭更懐羲献暮探禹窟尤忆子长此数子皆以髙才名世穷愁抑郁用匪其时吊古懐人耿耿不寐西上桐江则又严陵之所钓逰也名山竒水天下独絶弭楫台下夕景凄恻又闻孤猿寒啸离鸿逺吟樵蘓一叹舟子再余益怆然悲矣然斯亦触景之幽懐终非予心之所惧也但以此邦之民难以托根投人夜光鲜不按劒欲强自表见恐方凿圆枘龃龉难从跋前疐后差池不狎自非乐天知命谁能不愤悒者哉是以冯子弹铗而行歌荘周临流而浩叹平子自赋其无成贾生亦悲其不偶古今人情畧同其概矣昔读嵇中散有七不堪或谓出扵矫强以为无之乃今信其眞有尔不谓余也身当其事且有不快者有九焉老母今年六十有五矣即康强无恙人子之心讵敢恃邪往嵗迎致官邸母子朝夕煦煦无何以觐事西归竟以渡江涉险艰扵跋涉犹未即至动定謦咳咫尺天涯倚门极目能不依依此不快一也余生而懦弱年近三十受气始足性不奈劳苦今髪就种种老态将至不以此时休养性灵少延嵗月更复碌碌其何以堪此不快二也待罪兹土边檄报漳冦通番舶可不日至可忽至而飞樯利楫络绎海上舟山居民日被侵掠今已不能葺田庐供赋役矣痈疽结扵腹心犹不自知更复坐糜廪禄何以自立此不快三也宁民好讼习嚣入骨结构穷年牢不可解稍以法绳之控诉上官颠倒黑白即刺心无以自明徳不孚人难以格化此不快四也习俗喜同厌扵创见即有一二兴革好事者横生口语嚣然议起此不快五也海上积蠧弊弥山海一旦摘发隂夺而计反之招尤任怨有不能免此不快六也又性旷逸雅好恬寂一陟堂阶千态万状具在目前有所感触情焦心裂此不快七也性不善蔵蓄见人辄吐肺肝人有过差好为面折有不当意色辞俱厉至狂发不顾先后人道以为怪此不快八也年逾四十山妻弃去二婴夭亡抚影茕茕日抱隐痛此不快九也以此数端永念平生难为胷臆扬子云云得志则大行不得志则龙蛇遇不遇命也而今而后当稍知自遣排愁破涕人生须自适尔忧戚何为佛氏不云乎苦海无边回头是岸行当别图去就拂袖东归重理旧业与子寻绎往事家贫虽不能给嵗得汚邪之利亦可供母饘粥茍非凶嵗能自力作尚足伏腊幽期可托得全素履山南水北惟意所适烟云花鸟孰非吾事嗟乎富贵人所欲也古之髙士不肯扫门觅仕顾専一丘一壑之美者岂不身重扵宇宙而恬贵扵芬华哉已矣乎石室有縁名山可待图书左右乐有余欢琴瑟静好此外何务庶拥肿之木得以不才免而顽钝之石可自保其天年不为非幸也又奚必栖栖空劳鼓缶向人作屈曲态邪百年逆旅迅驹过隙时移事定孰丑孰妍必有能辨之者此但可为吾子道不敢对他人言也















　　明文海卷二百
　　钦定四库全书
　　明文海卷二百一　　　　余姚黄宗羲编
　　书五十五
　　凄惋
　　寄向永修书【顾慤】
　　白门之别半在病乡云树茫茫游心千里颇以久不得教药为恨乡人来问之余首喜徴输告集亦林下士清旷之一便也秋来闻干干斋事亟徬徨踯躅莫置念间扵是自始至终序次私恩仰阍缕陈上觊归许孰知梏扵吾穷跋前疐后颠倒错乱安排扵造物之囿而莫知所以如是者其究信不越乎僻习之累然求其所渐或未能无遗扵此而齿颊之勤曾谓足下而不可以语此乎士之宅身处事忧喜之端不能相恃以为终穷者若是其无常也仆之出处岂有心扵时邪非也吾不得而知也虽然衔命上道乐趋利进之机譬孺子之甘豢焉有未暇齿牙其余者矣已而觐金门侍东壁就事之初绊扵虚名劳则有加暇逸无间鞭驽策疲奉职惟勤屈情应物莫识所谓方诸偃蹇林下无拘扵时者自始而不侔矣矧宸卫森严动有绳尺揺唇拟歩靡敢或戾兢兢然恐恐然于朝于夕为之胆落退处侨寓四壁萧条早作暮归仅如逆旅上沮晨昏之下无妻子之奉寒暑互迫颠倒裘葛燕豆疏恶庖丁谓谁矻矻沮气茫然若失僚友如猬知己安在出门四顾莫知所向方斯时也乐趋利进之心贬扵兹者过半矣一激扵义牙机斯张以为或者因此而内可以归见吾母外可以图报私恩幸而在彼有勿药之喜然后退与足下抵掌道故优防涵泳寻坠绪扵咏春之余以靖吾志暇则携良师友陶情觞豆小酌微醉互酧互酢宾主俱忘彼歌此续隐耳互发眞乐所寓悠然成声却薮泽之罗以事湖上之屐或亲稼圃或耕六籍使堂上无戚戚之容而股掌有弄儿之乐神融意防或庶几扵此也事与心违一至扵是斥逐以来羡慕之私既沮一旦之得髙飞深泳至此始有计得之悟要其所终亦侥幸罗钳者之常耳遭一蹶者得一便歴一祸者长一识然则两曜之下仰而笑俯而叹思勤虑密进退之判慨然得之扵困折摧败之余者有人焉而非焦鹏寥廓之谓也虽然掉首却顾则乃翁之事已去扰扰逐逐何见事之晩耶或曰不然人不涉难则知不明此君子之定论而夫人至此实始有定见焉噫嘻今是昨非已既萌扵兹即是而树之土以固其根溉之水以泽其叶剪其繁芜以作其气畅达其枝使盘根错节帖然无恐扵疾风暴雨之厉则培养之勤固未免胼胝扵此而自兹以往安知夫不花实扵彼也信可恃乎吾不能无惑矣夫倚天下之事以必集者固有识之所甚讳也所谓忧喜之端卒不能相恃以为终穷如此岂古人所谓损之而益败之而成虐之而乐邪非也吾又不得而知也人有恒言泰山秋毫各安其所受矣乃若仆之受直以佣扵时者计宜安出而自取颠倒以堕先子之光贻倚门之思安在其多虑也吁失脚畏途猥与胥靡之属十百为伍浮舟载橐呼嘘毒疠奔走扵蛮烟瘴雨之外自我亦何足惜哉所顾可念者老母而己此平生交之一诗所不容不作而汗背泚颡痛悼不孝之罪不可赎也先哲有言天地万物自有形求之何往而非数也夫血气之体叅两间而寓者直不过数中一灵物耳矧仆之陋屈伸荣辱无闗扵时者正太史公所谓九牛之亡一毛耳一折挫何害扵重轻也而俯仰唱叹累累不忘扵喙如此虽所发未必一蔽扵离忧而渊深之士将据此而议我矣哲人遭之亦有以处此乎亦曰委吾身扵大化混万物以无迹视变化如浮云等一世扵无有随寓而安处困而亨以道理为始终而与物俱化从容扵元气之表不知其孰得而孰失也然而学力未淳有不易强焉而至吾姑即其所就而因知己者以雪其隐焉亦何恤扵人言仆少椎朴用名曰慤长移扵习足下实始以存诚鍼之提警之勤亦既辱命奈何乎梏亡反覆卒底荒悖反观内究随得随失理欲相乗大抵多芸人之田事人之事至扵胼胝于彼困极思归则方寸茅塞且日趋扵芜矣风雨昼晦大明未尝不丽扵天尚赖是理为之主人焉向非足下携持匡救之力几何不至扵流荡而忘返也于戏寳峰先觉嗣续斯尽同门之士有见扵似是实非之源如足下者能不轸其穷乎比见时佥宪扵京师剧念诸老凋丧湖山无主道旧论交颇隐然以杨门领袖属意扵足下且有所望焉曰大浸砥柱不移风雨如晦鸡鸣不已唯有以勉其纯且诚也仆观梦墨翁虽所谓文章之士而知人之明至此而无可议吾弟甚冥足下幸念先人之旧推仆之所以相尚相合之诚而一转其愤悱之机唯留意母忽若两地相望共此明月之情请付之忘言



　　明文海卷二百一
　　钦定四库全书
　　明文海卷二百二　　　　　余姚黄宗羲编书五十六
　　感愤
　　上大司徒梁公俭庵书【刘绘】
