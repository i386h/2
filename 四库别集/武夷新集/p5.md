<!-- { "loadSidebar": true } -->
　　出门西望长安笑抱璞来求善价沽惟罄囊装买羣籍不持刺字谒当涂鲈鱼渐熟思归切羊酪初尝得味无送子东还重销黯我曾三载守仙都
　　慧初道人归青州养亲【兼简知州李太保】
　　宴坐禅林度几秋忽思归养指营丘遥知北海孔文举应重江南汤惠休畏日流金征路逺长松偃盖旧房幽庭闱晨夕供甘外髙论弥天不易酬
　　省中当直书懐呈诸同舍
　　太微西掖凤池边阿阁凌空瓦起烟防笔时批尺一诏直庐深在九重天早朝螭陛炉香近昼寝鸡人漏唱传只恐承明难乆恋长安桂玉苦相煎
　　王寺丞借西第避暑因有寄赠
　　滕公甲第冠神州昼日青烟瓦上浮南榭薫风偏解愠北阶萱草更忘忧朝回门闭人疑病过凉生景似秋角枕闲眠支体适不知胡蝶是庄周
　　元道宗下第东游【元氏昆弟子侄五人举进士】
　　举宗文雅孰能陪须信菰芦出美才失意不劳悲玉璞投知应得上金台晓离村店侵残月昼歇津亭避疾雷东道诸侯多重士融樽处处为君开
　　李四赴歙州
　　分直蓬丘未再期江东去去拥旌麾名通南省郎官籍巻续新安郡政诗【好事者编新安前后太守所赋诗为三巻目之曰新安郡政诗见行于世】虎观清风留汗简鸰原髙韵忆吹篪故人别后频南望想见森森琼树枝
　　予以缙云进士周启明长书呈秘阁黄少卿黄颇叹重作诗六韵美之因次韵和酬
　　缙云江外郡封略古瓯中早被唐虞化巳成邹鲁风剖符曾出守解榻值名公失意嗟塲藿缄书附塞鸿掷金才少敌泣玉恨还同后夜蓬山宿知君必荐雄
　　史馆陈太丞知夀州
　　忽佩鱼符下玉京长安廐吏驾车迎淮王旧地余风物太史新书见姓名弩矢前驱殊觉贵河梁执别岂胜情小山丛桂图经古白马骊驹道路荣鹏海三千湏击水隼旟四十且专城长淮月色秋宵好应助诗人思转清
　　钱大夫赴并州
　　太原西北劲兵处地直云中控定襄六月出师平玁狁九天选将下文昌车鱼辟士应难得诗礼临戎亦未妨缓急羽书须自草平安烽火镇相望栁营禀畏将军令毳幕懐来塞下羌清啸肯饶刘越石长缨终系左贤王关山万里边尘静亭馆三冬朔雪狂笛怨梅花新度曲樽倾竹叶浅飞觞御寒应觉重裘暖料敌悬忧两髩苍只待今年凯旋后征归论道坐岩廊
　　次韵和表弟张湜秋霁之什
　　轻飚习习起青苹宿雾全开霁色新髙阁晴曦射踈牖虚堂润气彻华茵垫余巾角曾冲晦尽琴徽旋拂尘楚泽潦收湖水白归舟遥忆洞庭人
　　初秋夜坐
　　明河如练出城隅朱火西流暑气徂顾兎一轮浮月桂流萤数防入烟芜迢迢宫漏传银箭淅淅天风下白榆岸帻微吟自忘寐披衣闲起绕庭梧
　　秋日有懐乡国
　　长安乆客逢揺落不独悲秋更忆乡潘岳二毛行欲变渊明三径巳应荒书裁尺素鸿难托梦绕重湖蝶自狂游宦十年归未得尘缨却悔濯沧浪
　　閤门钱舍人知全州
　　家传吴越贤王后郡压潇湘最上游三殿从来奉宸扆一麾今去典方州蝉吟髙栁隋堤暮水涨平湖楚泽秋入境壶浆填候馆上官铙吹夹华辀山川徧歴骚人地宵旰遐分圣主忧应向桑郊停五马青春太守本风流
　　次韵和章频下第书懐之什
　　春闱三上败垂成白雪新吟思转清脩竹园中曾献赋慈恩塔下未题名禹门烧尾他年事楚客悲秋此日情道在不须忧晩逹抟风九万是前程
　　七夕
　　金壶漏滴正迢迢灵匹相从在此宵月魄婵姢乌绕树河流清浅鹊成桥云轻天上榆花没风细炉中麝炷飘寂寞堪怜观渡女无眠耿耿望青霄
　　石砚
　　磊磊涧中石成形本一拳墨池遗号古笔阵用功偏【笔阵图以砚水为城池】得在燕台侧采从昆岫巅剖非藏赵璧链合补娲天偶自他山上来参绛帐前光荣登玉案挥洒助花牋注水蟾蜍滴题诗玳瑁筵如何班定逺发愤便轻捐
　　大理赵寺丞世长知益州华阳县
　　帝选循良抚逺民由来百里应星辰征车蜀道闻猿苦祖帐西郊落叶频莫为割鸡轻邑宰应须叱驭効忠臣锦城自古繁华地好与风光作主人
　　咏醉
　　刘伶石五斗康成三百杯欹斜星弁侧嵬峩玉山頺人语蜩螗沸天形帟幕开应知是狂药何不学顔囬
　　笔
　　月兔湘筠巧制全何人大手称如椽禁中铃索夜批诏阁上芸香昼草墨妙三分慙入木华襃一字重编年史官遗直真堪畏千载独持生杀权【孙樵云史官持生杀权于千百年后】
　　夜宴
　　华堂髙宴卜良宵宾客当筵半珥貂天转玉绳星落落风传银箭漏迢迢连浮大白须判【平】醉促驾鸣驺又趂朝月落乌啼人散后衣香数日未能销
　　张兖下第随桂阳乔监使之湘中
　　建溪曾共听猿声十载文塲未防名流落只应孤剑在穷愁已有二毛生荆州暂去依刘表汉殿无由荐马卿一路骚人旧山水登临且莫动归情
　　庭榴
　　得种从西域移根在帝乡鲜葩猩染血美味蔗为浆入献殊诸果敷荣后众芳丹房髙照日緑叶半凋霜酿酒扶南国【扶南顿孙国人取石榴汁渟盆中数日成美酒】题诗白侍郎【白刑部诗云唯有安石榴当轩留寂莫】浓隂兼茂实相对度炎凉
　　水部何郎中知鄂州
　　襃博衣冠汉大儒三千奏牍到宸居郎官起草归华省女史焚香伴直庐出守新恩顾印趋朝旧路雉随车便分符竹从鸾掖应有壶浆待隼旟赐对移时亲斧扆随行兼两载图书淮南落木揺鞭里湓浦分风挂席初郡阁平窥汉阳树盘飱频荐武昌鱼聚徒南郡传经盛携妓东山退食余天阙九重悬梦想江关百战见坵墟清曹祖徳诗人后时寄新吟一起予
　　可乆道人之歙州兼简知郡李学士
　　独携缾锡新安去寒西风落叶频江水浅深清见底山程髙下险摧轮社中香火延开士肘后方书济俗人乡树再寻南国路禅房空锁帝城尘旧传心印都忘念自有衣珠岂患贫四众仰瞻谁见顶千家应供定分身宰官多结空门友外防须依守土臣想到临川逢内史翻经相对一嚬伸【内经有师嚬伸三昧】
　　大理黄丞宗旦使颍州【募民垦田】
　　祥刑新佐张廷尉出塞曾随霍冠军露版裁书频倚马甘泉献赋旧凌云几瞻龙衮尧阶侧暂驾星轺汝水濆百万提封周制复三千奏牍汉皇闻依莲幕府游从近聚米山川向背分回日受厘宣室对又应前席动吾君
　　刘太丞仲宣归华山【坐事削除诣阙自陈不报】
　　早年通籍苍龙阙近日移家仙掌峰方朔上书殊未报平津开阁杳难逢骚人章句多懐古陶令田园且养慵近郭离筵黄叶满旧山归路白云重洪崖饵术修丹灶叔夜援琴对酒钟应待輭轮征入觐受厘前席始从容
　　表弟章廷评得象知邵武军归化县
　　几年索米住京师新得东堂桂一枝宰邑弦歌循吏政还乡鸡黍故人期于公隂徳知终大万石家风喜不衰毛义动容初捧檄太丘积徳旧刋碑【得象大父尝宰兹邑甚有遗爱】甘棠二纪民犹爱苦蘗三年吏不欺【此并先正之徳】桑梓经过身昼锦庭闱扶侍鬓垂丝元方惠化传遒铎【得象兄得一宰干化今为隣境】令伯欢心献夀巵【得象祖母年八十余扶侍之任】邦境中分同鲁卫政声相应似埙篪甞思竹马游从日又见风鹏奋击时执手勉君勤素业归来更直凤凰池
　　次韵和李光丞见惠长绦之什
　　貂裘巳敝洛阳尘空有陶家漉酒巾双阙金章奉朝请小斋纱防养天真乆持梵行称居士犹掌王言作侍臣惠我长绦识君意欲教莲社伴遗民
　　秋有懐李寺丞
　　润气先从柱础知寒霄滴滴助秋悲桐圭绕树多黄落苔锦縁阶更碧滋爽彻衾裯慵就枕凉生残管欲题诗髙阳旧侣相思否此景谁同把酒巵
　　王廷评臻知庐州舒城县【臻汝隂人】
　　颍水生贤自古竒西游声价满京师梁园献赋天将雪潘县临民鬓未丝南浦销魂分袂处北堂献夀捧觞时到官卧治成髙趣终日清谈吏不欺
　　大理徐寺丞元榆知越州诸暨县
　　子山词赋动南朝近佐名卿掌玉条治邑还持麈尾柄携家便泛木兰桡谢塘春昼偏多思潘鬓秋风苦未凋种秫公田供酩酊弹琴官舍助逍遥去程千里随宾鴈宿馆三更听落潮闻道临安有仙穴莫抛印绶采芝苗
　　次韵和钱崇班见寄之什
　　苹末风轻不动尘承明朝罢见闲身从容退食收芝检迢遰驱车访玉人酒贳十千那惜醉丹封六一已应真春塘丽句偏相寄传诵朝来满搢绅
　　次韵和钱崇班再寄之什
　　祖祢勤王国史襃传家自有吕防刀雄豪结客欺燕侠憀栗悲秋笑楚骚奕世勲名金钺贵出羣风格玉山髙诗中敏手兼无敌射落霜雕钓得鼇
　　盛京宰单州武成县【父豫任度支郎中弟任屯田贠外】
　　子男印绶诸侯秩邹鲁闾阎太古风苑胜游抛霰雪琴台善政继丝桐征途朔吹貂裘暖祖席清歌蚁酒空令弟严君俱应宿时瞻悬象向南宫
　　次韵和并州钱大夫夕次丰州道中见寄
　　汉将从天下彊兵值月残孤烟戍楼逈宻雪战袍干向暮三吹角临风一据鞍边城頼经略重取地图看
　　董温其赴淮南幕【工部王尚书知扬州】
　　嵗晏梁园宻雪飞出关犹忆弃繻时属鞬正是从军乐挿羽那忧草檄迟陪宴初筵挥玉柄从游别墅骋金羁【府公维扬有别墅焉】只应偏啖牛心炙自此声名汉殿知
　　史馆凌职方知广州【曾任岭南转运】
　　番禺出守重汉殿拜恩初华省郎官宿名山太史书剖符从琐闼持节上轺车左顾金印前驱画隼旟由来百粤地曾督九年储卉服要荒外棠隂惠爱余赍装天子赐封部岛夷居羽檄招溪洞壶浆慰里闾国风今巳变民瘼到应除江海思归否蓬山有直庐
　　十二月四日大雪就赐近臣宴饮即事
　　向夕同云布海涯丰年呈瑞在京华相如赋就梁王苑穆满歌传阿母家农畆三冬偏积润朝衣六出旋成花天恩锡宴醉归处几里香街覆玉沙
　　章琮赴广州东莞簿
　　抱曾三献悲秋忽二毛十年嗟不调一命尚徒劳互市通蛮货公田入海涛贪泉虽酌饮未肯染脂膏
　　文慧大师归蜀
　　南宗传法了汉殿赐衣新归路峨眉雪旧房京洛尘天花飘讲席海月照吟身谁结香灯社金门贵近臣【大师即西枢给事空门之友也】
　　王中庸赴河南巩县尉
　　春风祖席引香醪白马骊驹草色袍官舍前临两京道居民半杂五陵豪卑飞碌碌犹栖棘余地飘飘暂鼓刀捧檄初同昔人喜不应搔首叹徒劳
　　比部朱贠外知东明县【比部以亲老上言凡再宰是邑即其故里也】
　　宰邑承顔帝泽优春郊数舍跃骅骝歌平昔有遗爱桑梓依前访旧游乡里归时荣昼锦庭闱到日洁晨羞陶潜未省荒三迳班嗣何因乐一丘兰长谢庭传赋咏花开潘县占风流薫炉绫被余香馥省闼沉沉侍史愁咸平六年二月十八日扈从宸游因成纪事二十二韵
　　步辇下明光鸣鞘出未央属车多载酒夹道竞焚香云管飘梅吹蜺旌错鸟章从臣沙苑马卫士羽林枪玉辂天行健金壶昼漏长光风泛兰蕙仙雾拂旂常宿收林薄晨曦屋梁闾阎空里巷旄罕隘康庄托乗奉珍使先驱执防郎从桥初转毂凭轼见垂裳暂驻时龙驭前临戏马塲由来讲武事所以服遐荒电影流机石鵶羣发大黄【是日御讲武台观放抛石及发连弩】千钧宁觉重七札岂曾妨卒勇如虓虎人观若堵墙腰鞬晋元帅扈跸汉诸王聊用夸胡客还闻詟鬼方回舆百里囿锡宴九霞觞射以驺虞节歌为白雪倡仙山鲸海上御苑斗城旁周镐欢麀鹿虞韶集凤凰瑶池春水渌犹误濯沧浪
