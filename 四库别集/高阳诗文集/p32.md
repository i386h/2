<!-- { "loadSidebar": true } -->
　　予不识侯生而识侯生之尊人长君长君以郡诸生师家季而长君之尊人为藩伯公寔始交驩盖十年间不佞兄弟于侯生交且三世矣当藩伯父子相继捐宾客而侯生始及于幼室无强近门有操戈茕茕藐孤谁为感山阳之笛乎即墨帷可泣熊丸可和而抚心吊影撑拄为难始有从家督之议而图赀郎者嗟乎藩伯之孙谋非远长君之子翼犹存况也车鸠之戏气可食牛舞象之年思堪绣虎何哉弃问奇于雄而计调戟于舒禾盖家季原绳武之材于含饴识昂雷之器于枕苦遂令崔骃之讲不辍侯芭之酒日载而侯生亦且痛睚眦之难释伤拊肺之易解于是抚研陨涕开笥椎膺三年而缥缃有业芹藻有歌国人额手而称愿然曰幸哉有子如此盖霜婺不苦于篝灯雨覆顿消于见睍然后知学贤圣之关道塞睥睨之窦而赀郎之议未善也嗟学书费纸学医费人拥厚赀而不视学遂费其子弟怙骄惰而不竟志且费其身夫不费为子弟而学非玉笈石篑之可穷志岂幅巾方袍之可竟故皇皇锱铢而不敢为泥沙之视啬于用其家也嗃嗃严君而不敢从妇子之嘻啬于用其子弟也黾黾尺寸而不敢即淫佚之途啬于用其身也啬乃不费不费乃可大乃可久向使侯生从赀郎之议而辍学是使子弟费其身也又使侯生幸逄掖之荣而满志是又使其身费为子弟也侯生勉乎哉竟其志以成其学以大乃祖父之遗尚有无穷之问 

　　孙男之淓编次 
　　卷之十二终 

　　●高阳文集卷之十三 

　　高阳孙承宗稚绳着 
　　门人冯洪业茂远较 
　　门人茅元仪止生编 

　　寿序 

　　◆寿序 

　　寿宪副惟后刘公序 
　　寿封君田太翁序 
　　寿少宰复斋刘先生以八袠奉母夫人百岁序 
　　寿郭封公两峰先生序 
　　贺王冏卿年伯七十寿序 
　　寿述庵杨太翁七十序 
　　寿刘伯母章淑人九袠序 
　　寿李太君某太夫人九袠序 
　　寿李年伯母张太恭人七袠序 
　　寿吴年伯母史太孺人六十序 
　　刘孺人六十寿序 

　　○寿宪副惟后刘公序 

　　国家列日畿为九道而上谷联恒瀛迩天室得专置一道以察文武将吏而制兵民岁庚戌南昌刘公惟后实以恒阳守来备兵事不佞走尺一称式序勤惠而公孙于核士马给馈饟核实未遑也明年夏五月适公览揆之辰郡大守武公先期以周令来征酌者之辞不佞遂掇核实之说为公寿葢公向视予寿中丞辞则曰苏公蓄材用练军实诸畧至既畧至下之虚名而不较之以实及其弊也又举而废其名未尝不叹今天下罢薾不集于事咎在上下相蒙而应之以□故谷不实囷饟不实腹则下受之而□□实社士不实伍则上亦受之方今□上下□□持兵民之衡以核其实独守与藩臬耳守亲民藩臬察吏察其臧否而综名在乃在于民国家法顜十画一吏跔于成抚即循名按之可以安人而游意于外糺之棼之遂至文不能收介特而武不敢龄齘于剡手譬之四支自利而自撄其宁故曰赝贾乱廛窳葨乱田夫去乱莫如核实而藩臬繇它曹或繇远郡多至独执其长而外以辞承中以意格公方以守来且恒阳樾栢接也则其亲民者尽用以察吏故喜不濡喣以员怒不峭核以方唯是酌邦伯之区画以上□填抚而下课诸文武将吏以车错汉家察其□疑非实者按之曰母释有罪为不苛厌俗吏□餙曰母以苛为察公两用其说以既一实而一时文武诸将吏无察于苛无纵于不苛逡□然退修实政安其私民而至无呼謈伍无脱卒即岁不三鬴卒无旁郡萑符之警葢　主上授公以二十区兵民即授公以二十区将吏公既合二十区将吏以成一实则　天子之命与□□之命始合为吾身元命而诸文武将吏始得合四食之实以为公寿夫天地结大生为实万生结一实为生而生者之逓传无穷也罔不孚甲于实而结精于实予观古豪杰用天地之元命实其身用一身之元命实天地其机智化于澹宁法术浑于德识而课功不嫌比竿摘伏不嫌次骨其以全力用之一区务吏恩不下假法不上因天下于时欢欣鼓舞长愿戴以为亲而神王气顺乃可以结大年何者豪杰负大任必负大才当其因才而授自天曰道命自君曰官命合官于道则天倚为道品朝廷倚为官品官不虚乃实于命其効至于实人国以寿天下故周家大臣推保又于多历而曰天惟纯佑命则啇实曰天寿平格繇斯以谈公可谓大臣矣然予又闻苏公云天下不可有侥幸也有一人幸必有一人弊故飬民者去害民飬生者去害生葢不周之穟食益寿也其中有实也螟不食心蠈不食节特由不食叶蟊不食根四食去而实完乃益寿公核实倘亦核其幸于食实者易不言实乎鼎之实享帝颐之实遂及民公且悰鼎雉颐龟以达上下其终填抚我人而辅金铉光耽逐无示受报于实也善乎长梧封人之比政于禾曰其实随予芸而报予夫去害民乃去害生乃固得以实为公寿 

　　○寿封君田太翁序 

　　世称燕赵多慷慨夫慷慨宁独燕赵而多用慷慨则燕赵独耳然燕赵宁必尽用其用之或多燕赵间贤者耳姑无远引如我郡傅少保又毅杨太尝忠愍躬之不恤皇恤其它则二公固燕赵间所称用慷慨者当是时二公之亲而在不知视二公为何如子要之二公不忝其亲则二公之亲未有不怏于二公者濡居燕陲赵际而田氏有诸齐之风故父子兄弟负慷慨之气为多太翁行年八十余矣其徤于行我如壮少而伯子自为诸生至成进士无不必忠孝大义趋督之也故伯子行多慷慨伯子每以归飬太母不得请为憾又念太翁春秋高绝意仕进太翁顾促之躬　为驾曰予所拮据若者欲亲见若累累若若为国计耳古不云乎詹在京师虽有离忧乐也詹在侧虽无离忧不乐也若不时酬知而逡逡三家丘耶伯子强起授主计曹政太翁又勉之曰勉矣勿以我老耄而逐逐行缀间为容也予业之若委之　主上矣一日伯子念计曹之政不释于衷上封事众或以遗太翁忧为解翁顾寓书伯子曰何哉于所促若咄咄者宁是糜好爵而??亥然虚处也无亦竖尺寸乎　主上不恡明恩贲及我父子母妻而臣子曾不能尺寸之竖而恡一语其若朝廷何既众有口伯子且谪河东众或以为是且忧太翁太翁又寓书曰士所粲然而不嗛者志耳志不抒即在朝廷不若河东也志既抒即在河东不减朝廷也勉矣孺子仕路宁百年之步哉伯子奉而南向额手曰井不肖重遗大人忧大人不督严之而色喜惟大人加餐饭无忧井井敢以大人之身行殆葢先是太翁以覃恩承勅命矣而季夏为弧辰于是伯子持鹭服银东带驰上太翁而同郡游伯子者为太翁庆太史氏闻而忻然曰爵禄名誉阅人耳宁以人阅而骛之溪谷恋之渑池身不获而冀登场于子乃太翁何硠硠雅识也里居而喜其出为荣尔宦居而喜其言为名尔谪居而喜犹之乎出与言也宁复貌荣名乎慷慨者几于道也不以喜怒佐得失不以元气佐喜怒矣殆寿征乎语曰天寿风地寿火人寿子勉矣伯子飬其身以大慷慨之用则太翁之喜当益大夫杨之翁闻名臣之厉而喜也况见为名臣乎故众以为遗太翁忧者不识奉太翁乐也不佞不难伯子而难太翁特缀其语为寿 

　　○寿少宰复斋刘先生以八袠奉母夫人百岁序 

　　虞丘刘少宰复斋先生以明年九月七十有八其太夫人章太君以明年三月九十有六礼九十称耄而太君踰六矣疆徤明聪先生方以八袠侍几杖不称老晨日朝床下拜而拊寝杨问暄寒遂侍食几命退乃退日中若夕亦如之太君时问织综两家政先生亦时称说吉祥善事承太君欢岁时帅诸子姓称觞上百千寿凡我婣懿庆先生更从先生庆太夫人曰愿太夫人百千寿以拊少宰诸子姓愿少宰百千寿率诸子姓以上奉太夫人因念先生为太夫人乞身归且十五年矣朝廷方拟先生平章天下先生若不闻有以谢传拟先生者先生笑而不答尝作三老歌以见志三老者啇老彭周老聃楚老莱也先生谢啇周二老而托于莱无亦老而娱亲有婴儿之色于先生差近之乎迹其比爵禄于斧鍖殆隐君子也先生抱平章太畧讵忍一日忘朝廷然依依南陔必不肯万餐易之故帷幄羹鼎以调桮桊即太夫人亦且安先生之飬曾不强起从世芬当次君在亦尝分命为忠至先生犹侍含饴则绝口不言出太夫人真以先生不出为当必不移依恋于门闾昔王黄岩以郎署??靮京华其祖寄声曰视百岁祖不妨迟□年官夫重帏百岁待招而归何如辞三公之贵于矍铄即其祖当寄声之先系念数千里外匪伊朝夕矣又何如太夫人日喣喣安晨夕之飬葢先生孺慕真絷既以维持世纲乃太夫人慧识远志宁复世媪割绕膝欢博禄爵者或曰彭恬静谢不与政聃隐柱下莱喻齿舌犹聃焉抑其言曰清刚而傲不肖不可以事君少宰刚而无傲正恐函谷之气彻霄不得安恬于王闻且今天下需正人如屋需栋太夫人世受国恩一日命先生出而事吾君以平章天下先生宁得恋恋含饴者然予闻世人重爵禄一日去其身□至妇人女子亦惟恐爵禄一日不至其子姓故或安烦恋剧以分芳藉华而亲更以詹违为乐其子姓遂至急于所可补缓于所不逮乃其究曾不足事吾亲安问天下然则唯不以爵禄入乃可重爵禄也先生中朝旧德宁臧彭聃而出处在握则犹龙之大乃宁逊彭聃而慕莱也葢予尝闻宋任元受事母未尝离母恻至洞见母肺腑其辞辟之言曰神丹可长年必母遗不公遗假令丘壑夔龙释南陔坐政事堂食箸下万钱以忧劳天下先生不愿也太夫人不为愿也先生能飬太夫人能安其飬先生所为得托于莱乎抑闻彭八百聃历三代而美乌真念竟可与天壤为无穷乃先生曰彭高聃奇独于莱曰平予观古人平天下唯是老老亲亲至周大臣相祝愿亦叺曰天寿平格夫唯平乃格唯格乃寿拜□得格弓鈇犹然而况笃挚大臣乎其自寿以寿太夫人有以也于是婣懿合辞而进曰国家以燕陲赵际为首善瀛近在五百里渐涵圣化且三百年矣太和酝酿宜有至人以结大年先生负膏雨之仰其以彭聃之岁傞舞斑衣奉婉姈娲宫乎出而膏之其天下仁寿当不问元受神丹矣 

　　○寿郭封公两峰先生序 

