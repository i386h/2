<!-- { "loadSidebar": true } -->
　　黄文甫有一介归附不腆之启及刻成佛道经数种计已彻记室矣倪同安过吴门遣信相闻则足下之手书檿丝俨然在焉知二姬踵谢遗孤呱呱安仁之况可想也不佞乃以为足下方困劲敌二姬捐躯纾难有余忠矣夫岂直祝融回禄之相已也弟髪种种行尽唯貌不甚枯瘠正得千日断欲力耳讵便如所闻姑射氷雪前覩邸报足下偕推浙藩私心揺揺谓可于薜荔中一望旌节然足下功名在西北今天夺呼韩逝左右贤鹿蠡龂龂将军之绶非足下谁佩肖甫属市人倡乱时单车直入虎穴眞过孟贲逺吾曹有张氏二甫何妨不髙卧也明辅比当益清适黄生能作西京语然非公交车中物足下幸有以规削之所云两常侍供张足销日陈老而益为共谨尤可念也诸经加校订颇不误再上一部并白玉冠得之肖甫者聊以将臆野人献芹献所羙耳足下勿讶
　　
　　又
　　
　　昨歳有倪令者自晋道吴门以兄之尺牍双丝至得闻兄与明辅相倡酬而黄生亦与捧砚又后合有陨璧之痛为怅惘作一书奉慰兼附小物付去又旬日而倪令以其物返云羊肠诘曲仅以书往耳又三月而书亦返矣既豚儿应公交车卒卒令其俟吴门欲精作一书及诗致之方岳邸中而冒寒作汗两日夕渠又不能待矣世界缺陷亡论吾曹合并之难即邮筒亦不易也夏州之拜觉已迟数月大丈夫杖旄钺拥铁骑登赫连台坐受呼韩稽颡然后勒颂贺兰铭勋熟釡亦一快快事也肖甫于笑谈间再销竒变师中三锡文士不为无用矣陈道易自汝来得兄数行若犹以鸡肋启事为仆喜者岂雕鹗乗秋厉空乃欲挟鳬鹜与相翱翔耶仆百念已灰虽儿女眷属亦以抟沙譬之天竺苦县吾师也安能复低眉贵人供后生子描畵哉近以枯羸见廹亲友小进滋味于伊蒲未宜千里责文役方寸于蒲团尤碍寻当誓佛前烧笔砚一粥一蔬了腊月二十五事矣家弟遘小圃戢身其间虽缮性未渠而逹生亦颇胡元瑞七言霍骠骑也沾沾自喜以得御足下云舍琅琊君而外唯张君舍张君无所措意矣吾为之击节慨赏足下读仆前后语将无疑吾谈空说寂非实际耶摩诃迦叶闻干闼婆奏音而舞亦是宿习偶未忘耳此间沿海州邑中大水及厉疫死者数万人今复虞旱闻关中五歳旱而今忽大水天意将何如也适便附此不一不一
　　
　　又
　　
　　前者黄经幕索一书为报因附之寻有所补书五子篇计已逹矣边人欵塞烽燧长偃正足轻裘缓带时耶乃不以一诗见忆何也上已日吴明乡见过饮噉如昔貌甚壮唯近诗小觉肤立耳寻尽出旧作见示终自稳足弟已乆断笔砚縁不得不为小破例作数语之导也余德甫已于人日长徃生世所不免且与于鳞同甲子而多十四歳噉饭亦复何憾弟所谓情发去来置之未易耳张肖甫谓王明辅成一有髪芘刍而足下振振麟趾却忘自己所飨之盛造物冯生岂可于铢两上较论弟始上乞骸疏不获请乃复上移疾疏两日尚未覩邸报想亦当不异也区区不出止是不负初念宰公以八座相啖亦不暇置方寸今段纷纭乃尔国是将何所慿足下试味之以为尚可出否耶世事一切勘破独身心二境尚未尽了了则挥手入光明藏矣
　　
　　又
　　
　　春来闻南床猘口狺狺及吾兄意极骇恨及覩与大同胡君仅各一疏而疏辞亦不若彼二子之甚以为庙廊必有调剂不谓舛错至此夫以文学材气如兄故当不为绛灌所寛然何至并万里金城而弁髦之寻当数行诘肖甫肖甫亦甚为兄扼腕欲于叙功疏内拟移留景云曽与太原道之弟即有数行致此公矣想当不异也辇上君子亦尚有鸡肋我者已力辞之太原及天水葢老誖乆废托迹方外懒癖成痼安能低眉事言路少年此曹子于头上安眼尻后着口有何凖绳足慿也欲驰一介造兄庐通候舒懑懑之懐而十年絶境外之交老马尽僵无识途者而大教复先之矣二诗宏丽精切如聆謦欬分俸之贶又似伤惠如何旬后家弟赍捧北上令一苍头附至宿州取宋道访蔡致不腆之诚先此附谢不宣
　　
　　又
　　
　　前者材官去空椷附之然中具一消息想当不浮沈也计兹时已得代还里玉树盈前杯酒团奕不烦呼客恐大纛髙牙紫衣将炙不与易其畅也家弟以赍捧归将北首而得南容台之报此虽散贠亦自清简若兄果如大司马所拟署留都九列暂尔婆娑度无不可即用肖甫故事今不少保耶元瑞虽落夹过我时家报举二雄脱帽欢噱抗眼一世唯为兄不平耳见父今移何官得何地叔氏贤器不免复于小战地争雄想益褎然也吾二子二侄俱遒上于鳞旧有句云意气还从我辈生功名且付儿曹立驹已矣唯兄与阿敬三人共之耳拙诗二章并有薄侑去力弱不能多致外信阳王太史书物烦使者转致得数行以报为幸
　　
　　又
　　
　　使者水陆二千里单行度歳骤见之令人心折既出槖发书则又爽然神王也御史中丞休汝从车骑飨牛酒贤于袁将军十倍宜足下之耳热称快也弟征书旦夕且下纵安石风流不能长有东山之乐耳弟处息一小楼无异头陀行径而不能不为人作法事九月遘一异人依方行之大似有证验恨为米汁墨汁见染不免有作辍兄所云辇上君子会取弟作颊上须麋要自非急弇巾一曲自谓不减鉴湖也肖甫围玉而归岷峨之间大可巢窟却为国家轻舍一栋未见堪代之者如何如何精镠油玉成二巵二斗又损秦中二复陶谚所谓内外俱牵绵矣山人无以为报殊惭青案别楮具肝膈不一
　　
　　又
　　
　　使者归有八行附讯所喜流言尽弥庙堂伫属尤厪征书当旦夕下矣今年花事甚佳弟虽老强自力以米汁偿之但不能作兄跳梁少倩间耳方司空与家弟为兄周旋良苦司空却以流言赐罢家弟亦少渉抟饭之疑寻而释然然坐此微滞推迁世事反复殆同儿戏何足挂齿唯是先君子获一伸于台使者宗伯兄之乡人也面许二相君以赠官而忽中变仅予祭塟闻亦兄之乡人阻之故然上恩德不为薄矣弟老无以为报学道无成所欠一死苟饬先垄少露宠光当于傍凿容棺之穴蔽此丑质何所不逍遥兄得无讶之否偶信阳王太史人便附此不宣
　　
　　又
　　
　　歳事萧条方引疾上书杜门待命朝与病妻夕与病弟相对甫事医药即忧衣食郁闷中得兄逺使手札为之破颜唯是损饷器币过隆非岩穴所当耳又辱念及先君子锡以奠仪縁已辞之邦君大夫敢告先垄而后附之使者上恩深重得沾两祭全塟复有夏卿之赠诰祭两辞皆极华衮葢二相之力而太原居多不唯死者若生生者亦可死矣独南枢一除翻为蛇足病弟虽见减损而根株未拔兄念此光景能忍心而出乎业上疏恳辞未知庙廊之上能相亮否兄材髙一世关西前后三政啧啧人口而未见新命良所未解春时猘狂自鸣自吠曽密叩之太原未尝有所闻也瓮牗绳枢之人何所任德使旋聊此附复扇头一诗志臆兄似少一叚佳事耳薄侑希鉴存不悉
　　
　　又
　　
　　歳杪懐人而足下逺使手问至弇中大快然是时仆已勤征书矣而足下未知也家弟病矣而尚未有它也春初而仆所露章乞骸者不获请一念不坚遂成小草犹幸江山名胜帝城风物足以游目而抒吾之竒勤为诗歌序记之类庻几备金陵一稗史而闰夏行季病者渐■〈谷丸〉遂成异物闻讣之顷肝胆寸断自是哭泣无节饮食渐减心志皇惑形神沮丧又值比士之歳故乡亲友麕集加以秋令竒热褦襶应客慰唁之札一一酬报而好事者复用文事见苦譬之瓯窭污邪而受积潦几于此中浸杀葢未几而肖甫之计又至矣骨肉知已如晨星渐疎计吾曹独足下与明卿伯玉在耳仆长于足下七歳在世之日当不乆何堪眼底有此零落业上疏乞骸旬日间得俞旨即轻刀南下矣足下向夸击鲜浮白左挟燕姬右拥赵女于少年场极豪举之致仆颇不以当心然家弟受闽博士家言矻矻不休以孽兹症归而左绳右矩不免于死有闫头陀者六十年不近女媵收敛若婴儿寒暑一衲孤行人间前一夕立死矣足下计故非左但吾老不能从耳甘凉之间兵变讧起足下造国手乃不借以一刀圭之寄而纵之摩摩乎窃所不解虽然弟亦非所以爱足下也乆苦不得便而吴老去聊以奉候方司空丧尚未能吊之如何余不次
　　
　　又
　　
　　冬中吴山人游汝有尺素双絁之附因详仲氏不禄耗闻我同戚冀分我哀不审其不作殷洪乔否既而足下自得讣于潘大夫所知已之痛发之十章逺使千里冲冐氷雪而走我金陵俾致梓里披椷跪读天眞烂然一字一泪会有小奴归即寄之四从子矣縁亡弟遗言不敢勤故人片楮之贶辄以便宜附返止令孤儿奏些陈书于几筵而已弟以季秋杪上时事典礼两疏小解竿惭孟冬中旬继即陈情乞骸中间杜门四十五日苟完笔砚宿负因料理亡弟诗集先已登梓寻次第其文付之孤侄軰俟完当专一介九叩门下以冀珠玉之引旦夕草行状成亦当有所请兹尚未敢也燕中消息大似不佳未审天意何如耳弟开歳后当再上疏以必归为主得遂首丘无恨葢棺足矣足矣大梁乡书至贤季令器遂尔寥寥若衰门之不振固其宜也长垣君可一转否胡元瑞赴公交车病阻瓜洲伏枕五十日而尚未起今须得活恐无复北理冗次不一
　　
　　与李临淮
　　
　　门下之握符留省彼此一通问余则于扇头寄音而已乃至杖钺六军当齐汲绛勃之寄天子所慿人臣无两而不能驰一介之使操下里之音于龙江祖道自附于鼓吹铙歌之末固懒嫚之习成然亦岩廊丘壑之分絶故也向者数闻彰武之治师隐然有古名将风而门下继之更复琅琅弟横槊赋诗彰武或恐有所不暇也无论彰武自开国迨今振觚管于蝉冕者谁欤定襄其皎皎者尔即公家武靖王博学好文为一时东第之冠而遗言散佚颇深鳯毛之恨此道得公而始畅要之古亦未尽有也仆弃官学道一无所成犹欲理残物而用之雕虫之障深于鸩毒抟沙之縁尚自黎骨坐视此身荏苒复堕苦海耳家弟在容台依然有六代三山縁差不恶也适故人之子王将军元周履任便附候起居并成一诗书扇奉尘清览余唯为国自爱
　　
　　荅冯方伯
　　
　　明公坐黄鹤楼俯鹦鹉洲芳草则当念能赋之祢正平晴望汉阳歴歴芳树及听隔江小语则当念能句之崔左司李供奉南楼翫月次当念庾司空屐声与胡床谑浪致谈俱舍不之念而乃念弇园拳石勺水与中庭一方之月又因而拳拳于齿颊中残物若不佞者何也毋亦明公之过为长者将不佞如嫫母魋靡或有当于一嗜也耶明公念弇园不知不佞贞与此园縁欲尽已并家析授儿子辈别构草堂僻地仅容膝旦夕披一衲入此中蔬食水饮了此生矣明公骤见此当骇以为诞且怪不知败子回首晓作家縁但恨晩耳吴民望明公如望歳然以孙中丞公资簿言之似未便转移明公固全楚德星也将非吾吴民所得有矣李使君在吴兴若神君吾吴恃以无恐诚如尊谕方侍师野次草率报言不尽伏惟台慈鉴亮不宣
　　
　　又
　　
