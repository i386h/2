<!-- { "loadSidebar": true } -->
　　秋官聫职司人其位克守尔典用承天休所以辨九土之广轮纪万方之众寡生齿之日必载版图弱冠之年将均征赋况隂阳殊气性有刚而有柔男女异伦齿或七而或八以小大斯比生死必登爰稽五刑罪也难离未及三载词之有孚
　　两贯判
　　甲先有两贯一延州一属鄯州为定甲诉云先属延州
　　对
　　版图【一作籍】隄防生灵纪纲用收【一作悛】不道是禁奸慝为政之要莫先此途若能守之人无散逸甲闗西男子陇水游客从沙塞之荒泽弃田园之故乡先为流民近为编户同狡之三穴匪王人之一心或因官迁数竒以建庄舄以班崇【一作荣】吟越钟仪以幽系思楚编彼乐土歌于归来兰署以鄯州临戎人稀地旷留实邉户公利实【一作心为】多割近甸之有余助遐陬之不足依省为定又何可疑若从诉端诈道滋蔓
　　同前　　　　　　　　　　王　翰
　　淳维不虞塞门多事险其走集虽称有典当其有冲安得无战或逃或死家无康业且人戸平分文昌之旧也邉郡以实先王之制也甲无一徳遂编两贯礼不忘本延州宻迩于京毂武以戒严鄯府逺邻于河县详其动静徇欲兹深违之则苦从之则乐国有大事在戎为急邦之荣懐阜人斯可益【疑】其逺也不亦宜乎
　　同前
　　人则懐土狐乃首邱然荡析离居罔能定极且甲义殊三徙编贯两乡作可封之比屋名标鄯部寻本枝之百代籍挂延州所以旧里驰诚是混新丰之犬故乡摇思不食武昌之鱼想邑呻吟深嗟变橘瞻阙敬止实慕维桑欲遣【一作违】三缄终无二见仙防制则方阐长途匹夫之志信难可夺
　　同前　　　　　　　　　　庾光先
　　国正封略甿编邑闾定要荒之制莫非王土开版图之职司于下人甲惟常流迹齿编庶居先零之地早及戎风近烧当之俗乆覃宏化既因流寓终是播迁失延州之故乡鄯部之外郡亦犹宰嚭辞宋陶朱去越蓬飘萍转曽何足以少留维桑及梓固不忘于袛载省司既定诚合三缄甲且有词湏分二里至若军于【一作落】闗右地濶流沙总六部之兵马当三邉之要害戎羯时抄邉人屡耸事资捍御安可輙移如或身列荣班苟非规免情有深于懐土人何系于匏瓜扣其两端宜不然矣
　　附贯五年复讫判
　　丙于防郡附贯给五年讫差陇外镇戍诉不伏所由以为无据
　　对　　　　　　　　　　　韦　着
　　令出惟行人知所向苟不执一将何适从丙为行人得被声教言附邉土而成乐郊圣上哀矜萍流是用安辑厚以富业期乎固心所司为何不广天泽再有骚动其谁克堪将使戍葵而得年若及而有代五年之复谓尽殊私三徙之人难可夺志俾不滕口庻无怨言
　　同前　　　　　　　　　　宇文暹
　　瞻彼丙也是何人斯逋逃故乡离逷尔土苟不家食常懐旅游比巢幕之未安如转蓬之不定聿来兹郡奠厥攸居爰歴星霜载罹寒暑河源沙塞地邻戎狄必资膂力以镇疆场惟丙伊何当是役也自可有死无退为主将之先锋结袵抽戈断贤王之右臂不闻为力翻事游词孰有沐君之恩食君之土偏蒙五稔之复不徇六尺之躯人之无良罪宜从重当复灭鼻无或噬肤
　　移贯判
　　乙移贯所由以军府州不许诉云今不简防
　　对
　　桑梓必敬版图是崇先王所以制万国仲父所以居四人农商不迁首尾相援乙里亲走集贯实军府已习金皷之声诚堪昼夜之战何得不懐吾土将乐他乡虽四海为家孰匪斯人之适然九章作律元止所由之见纵使飞尘既静裔土无虞犹存晁错之实邉有虑宣王之薄伐诉无简防深觉词游
　　戸絶判
　　丙身死戸絶资财将没官出嫁女请除葬外悉收之叔复请分所由不决仰断
　　对　　　　　　　　　　　王　説
　　丙沗彼齐人生此王土逐什一之利既富家财服畎畆之勤方编戸籍既而溘先朝露遂卜佳城逺日新封已供葬偹昔时余业可议官收相彼薄言将分厚产且弟惟同气女有从人鳯兆于飞既归他族鴈行以序自合保家继絶请复【一作从】于叔兮论财难专于女也以兹丕蔽庻叶其宜
　　移乡判
　　丁适他邑伍谓其叛追之遽出旌节以徇【一作询】伍诉诸邑吏将内之圜土曰来有授也
　　对　　　　　　　　　　　张钦敬
　　典礼是兴训导为本俗以迁善从乎乐郊生而在勤克有宁宇今丁之适无乃是诸邻伍以追且昧爱【一作受】于旌节邑吏之罚胡不恤于宜岸絷兹行者类厥罢人虽徇【一作询】等闲门曽不忍于为厉内于圜土且未见于亏财终是迷而妄作輙利动以生悔瑜瑕既不相掩齐楚岂能均得诲人不倦其若是乎遂使信不可知义无所立薄刑犹可误作徃诉何太词游爰扣两端且知三失况率土无外曷谓他邦当官以行何非已任免戾实由勤职结罪终无正条宁其利淫是亦为政
　　同前　　　　　　　　　　席　晋
　　天下一家王土万里呉蔡齐秦之客憧憧徃来东西南北之人靡靡行迈食矣【二字疑】游子将道他邦乔木坐违飘蓬日逺同仲尼之去鲁方事问津异伯鸾之适越讵能登岳若使符繻不给行者乃逋逃之流今则旌节有凭伍人何逐捕之有空効重丘之徇楚则失之便为圜土之囚齐亦未得诚宜俾其专逹岂可徴于有授事同违于周典理难投于吕刑
　　同前　　　　　　　　　　刘庭诰
　　前王列土各有疆埸司徒典邦敷陈礼教苟违近以适逺必咨官以辨族彼已之子是何人斯罔协厥居越在他邑动而有悔速讼所以成愆行而有由邻人于何告摄离其乡居彞伦或紊逞其旌节有授而来信既由何徃不济伍实妄诉宜其诟诸
　　徙乡判
　　甲徙于他乡无旌节津吏輙以圜土内之彼告非法
　　对　　　　　　　　　　　杨慎金
　　贸迁不倦人且知徃奔亡或生政亦严禁是以变而惟适时政任【疑】于硗肥行必有由诚取验于旌节惟甲素非地着身同梗泛桥水淼在忽辞违于旧居断蓬孤飞方行迈于他国行则无验动而见【一作有】疑津途以验宁遇长沮之问狱戸旋开【一作闲】行逄士师之鞫且夫为政以简贵清浇讹职司其居务取惩察虽率土之内莫非王臣而迁人之中或有奸者旌节虽且云复闗山如何得逾诘其所由方尽于理致之狱吏夫何有违窃惟至公之道难加津吏之罚
　　乐土判
　　人进素衣朱襮欲从于沃或告擅去云我闻命不可告人
　　对
　　徳以绥人逺来迩悦服以旌礼上衣下裳苟政刑之不修则颠倒而成刺今者素衣见进白石作诗是曰无良因知暴政类桓叔之从沃若太王之有邠自可责以无归岂得告其擅去且信美非好如登王粲之楼宁食兴謡犹思建业之水诉以闻命抑难有词既无善闭之能任从乐土之适
　　同前　　　　　　　　　　杨【总目作温】佚
　　建都立邑本大末小苟或假名必将兆乱相彼人也其有意焉既荣朱襮之进旋兴白石之行【一作什】亦欲适彼乐土及于寛政义有渉溱之兴业在扬水之章既侵陉庭方崇曲沃姑务修徳自感子来悦以忘劳宁科擅去人苟利矣岂同邾子之迁兄其替乎已闻师服之叹既闻命而攸徃虽或告而何伤
　　同前
　　宠辱若惊名器不假亮采有国钦若明宪知繁实之必披诚滋蔓而难除衣襮者何抑乃邦族桐圭锡宠晋国受其明命椒聊盈掬曲沃得其炽昌盍献可持以匡乃辟胡弃即异取戾厥躬爰将乐于树檀苟取徴于扬水遽闻有命擅彼适从未可告人且宜安土天工不旷王政有经懐逺附离则上克用乂劳谦匪懈使下无觊觎人而无良不率大戛或者之告允协旧章
　　移贯判
　　甲居两乡偏俭【一作险下同】人请徙之甲诉是糓伯不合移贯
　　对　　　　　　　　　　　郑少防
　　赋命多途劳生各业或务农而敦本或易地以求安潘岳闲居且乐丘园之事樊迟学圃宁忘稼穑之勤惟甲平人名编比屋和风不应地罕膏腴百糓不登两乡偏俭嵗聿云暮年储屡空苟贫贱而焉欲在穷途而周流适彼乐土虽美择邻之词宜敬维桑将悟诗人之戒称为糓伯难更邑居
　　还坟判
　　刘亨称元是并州人因隋季而迁长安今请还就坟陵长不许去
　　对
　　顷者江濵鹿走道防隋风晋水龙兴祚开唐运干戈忽起自下都而入上都鸡犬乱驰辞旧国而入新国刘亨尔日正喜攀龙忽念此时旋悲去鹤顾惟旧浦偶咽水而分声迁念故乡共行云而动色秋林叶下遽失维桑春圃花飞俄伤故梓以为生金翠石黄绢仍存挂劔青松贞枝尚欝四时节物供荐无由万里萧条归宁莫遂氷狐夜听首丘之恋不穷翔鸟晨惊懐土之悲宁辍披肝上请思切来归零泪下霑悲深去国虽越吟楚奏幽显颇殊而移尊就卑礼律通许宜依所请庻叶平反冀南国之禽罢思闽越东平之树不靡咸阳










　　文苑英华巻五百二十九
　　钦定四库全书
　　文苑英华巻五百三十　　宋　李昉等　编商贾门十八道
　　货有滞于人用判一道　买卖不和判一道
　　均市判一道　　　　　犯宪罚判一道
　　断锦绣判一道　　　　市贾为胡货判一道鬻缯不利度木为业判一道
　　陶人判一道　　　　　旊人判一道
　　行人供滥物判一道　　和市给价判一道于市惊众判一道　　　水石类银判一道熟羌市易判一道　　　真腊国人市马判一道
　　避市籍判一道　　　　率家属籍名田判一道税商判一道
　　货有滞于人用判
　　货有滞于人用者甲不时而买请赊之所由不与云不过旬日勒从其主云已从其有司
　　对
　　货有废居政惟通变以收以敛实着于周经或与或求葢存乎易象苟罔率厥典则其谁曰然伊甲者何不时而买属苹蘩有荐霜露盈懐家廹屡空曷求仁者之粟国崇救乏爰假所由之货理宜给兹稽市遵彼贸迁期不过旬将贫窭之是恤勒夫从主岂出纳而为吝异乎市吏孰曰均官且济俗利人操赢善贷诚为体国之要亦取随时之宜如存理而无伤何餙词而不与遂使开仓长孺徒归美于汉庭饩粟子皮独垂芳于郑志请辨而以授无质以为疑仍旌泉府之规用徴国服之息傥从愚见庶为式臧
　　买卖不和判
　　乙买卖不和鄣固以取财科杖罪郡以盗论乙并不伏
　　对
　　必借美言爰资善价化其小大是等精粗乙之蚩蚩叅市为业取诸噬嗑乃竞锥刀既不我虞遂成尔诈惑乱为意髙下在心览文惠之书漏畧岂宜免罪披萧何之律鄣固安得无辜县吏守文加杖刑而为当郡僚无智宁以盗而深疑请据明文斯为适理
　　均市判
　　乙以赤金稽市为业
　　对
　　【阙】
　　犯宪罚判
　　【阙】
　　对
　　分地而经立仪三市陈政以禁防商百族虽负贩而有尊故质剂以结信莫不同其度量别以精麤荒礼无征珪璋不鬻君平阅隠取给成都之钱汉武沉魂即覩茂陵之椀甲托兹阛阓徇彼盈虚耀邉鄙以为心杂良楛而成务称无二贾未偶迹于神仙坐陷三章遂沉名于罪网至若宪罚徇罚中刑小刑既分伙于旗亭固非缪于圜土主司董训未尽甄明举而罚之虽则罪人斯得哀而喜也有爽惟刑恤哉且播肆之条诚其过矣示众人之谴无乃重乎在甲薄言均腊肉之遇毒主司苛政实刺骨而成寃复即命渝改之为贵义不可辱事当小惩宜丽本用申典正
　　断锦绣判
　　河南府凖勑断锦绣违式之物遂并断布帛精麤之异者市胥诉云妨商旅御史劾府扰人
　　对
