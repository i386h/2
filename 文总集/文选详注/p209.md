<!-- { "loadSidebar": true } -->
扰扰整夜装，肃肃戒徂两。枚乘七发曰：扰扰若三军之腾装。尚书曰：戒车三百两。广雅曰：扰扰，乱也。毛诗曰：肃肃宵征。许慎淮南子注曰：装，束也。晓星正寥落，晨光复泱漭。寥落，星稀之貌也。字书曰：泱漭，不明之貌。犹沾余露团，稍见朝霞上。毛诗曰：野有蔓草，零露团兮。故乡邈已敻，山川修且广。班固燕山铭曰：敻其邈兮亘地界。陆机赴洛诗曰：远游越山川，山川修且广。文奏方盈前，怀人去心赏。敕躬每局蹐，瞻恩唯震荡。曹子建圣皇篇曰：侍臣首文奏，陛下体仁慈。毛诗曰：嗟我怀人。鲍昭白头吟曰：心赏犹难恃。孝经钩命决曰：敕躬未济。毛诗曰：谓天盖高，不敢不局；谓地盖厚，不敢不蹐。楚辞曰：心怵惕而震荡。行矣倦路长，无由税归鞅。陆机赠弟诗曰：行矣怨路长。说文曰：鞅，颈靼也。又曰：靼，柔革也。鞅，于两切。靼，都达切。
文选考异
注「戒车三百两」：袁本、茶陵本「戒」作「戎」，是也。
注「班固燕山铭曰」：案：「燕」下当有「然」字。各本皆脱。
望荆山
五言
江文通
奉义至江汉，始知楚塞长。沈约宋书曰：建平王景素，为右将军、荆州刺史，江淹授景素五经。奉义，犹慕义也。江、汉，荆楚之境也。盛弘之荆州记曰：鲁阳县其地重险，楚之北塞也。南关绕桐柏，西岳出鲁阳。尚书曰：导淮自桐柏。汉书曰：南阳郡鲁阳县有鲁阳山。寒郊无留影，秋日悬清光。悲风桡重林，云霞肃川涨。周易曰：桡万物者，莫疾于风。说文曰：桡，曲木也，奴教切。肃，寒也。江赋曰：济江津而起涨。涨，水大之貌也。岁晏君如何？零泪沾衣裳。古诗曰：泪下沾衣裳。楚辞曰：岁既晏兮。玉柱空掩露，金樽坐含霜。袁淑正情赋曰：解蕴麝之芳衾，陈玉柱之鸣筝。曹子建乐府诗曰：金樽玉杯，不能使薄酒更厚。楚辞曰：衣纳纳而掩露。一闻苦寒奏，更使艳歌伤。沈约宋书曰：北上苦寒行，魏帝辞。又曰：罗敷艳歌行，古辞也。
文选考异
注「泪下沾衣裳」：案：「衣裳」当作「裳衣」。各本皆误。后燕歌行注引亦然。善注之例，但取义同，无嫌语倒，说见前。不知者顺正文乙转，非也。余引同此，不更出。
更使艳歌伤：茶陵本「更」作「再」，袁本作「载」，云善作「再」。案：「再」字是也。「再使」与「一闻」偶句，五臣改为「载以」，则解之殊失作者之意。尤本作「更」，乃误字耳。
旦发鱼浦潭
五言
丘希范
渔潭雾未开，赤亭风已扬。渔潭、赤亭，已见谢灵运富春渚诗。棹歌发中流，鸣鞞响沓障。马融广成颂曰：发棹歌，纵水讴。字林曰：鞞，小鼓也。尔雅曰：山正曰障。村童忽相聚，野老时一望。诡怪石异像，崭绝峰殊状。张衡七辩曰：蹊路诡怪。森森荒树齐，析析寒沙涨。谢灵运山居赋注曰：涨者，沙始起，将成屿也。藤垂岛易陟，崖倾屿难傍。说文曰：岛，海中有山。刘渊林吴都赋注曰：屿，海中洲，上有山石。说文曰：傍，附也。信是永幽栖，岂徒暂清旷。谢灵运方山诗曰：资此永幽栖。又田南诗曰：清旷招远风。苍颉篇曰：旷，疏旷也。坐啸昔有委，卧治今可尚。坐啸、卧治，并见谢玄晖在郡卧病诗。
文选考异
旦发鱼浦潭：袁本、茶陵本「鱼」作「渔」，是也。
注「山正曰障」：袁本、茶陵本「山」下有「上」字，是也。案：此引释山文。彼无「山」字，善添之，如前卷引「水正绝流曰乱」，「水」字亦添。尤盖校改删「山」而误去「上」字。
早发定山
五言梁书曰：约为东阳太守。然定山，东阳道之所经也。
沈休文
夙龄爱远壑，晚莅见奇山。毛苌诗传曰：莅，临也。标峰彩虹外，置岭白云间。楚辞曰：建彩虹以招指。穆天子传，西王母谣曰：白云在天，丘陵自出。倾壁忽斜竖，绝顶复孤员。江赋曰：绝岸万丈，壁立霞剥。谢灵运有登庐山绝顶诗。毛苌诗传曰：山顶曰冢。归海流漫漫，出浦水浅浅。归海，已见上文。楚辞曰：石濑兮浅浅。王逸曰：浅浅，流疾貌也，音俴。野棠开未落，山樱发欲然。忘归属兰杜，怀禄寄芳荃。楚辞曰：游子憺兮忘归。怀禄，已见上文。楚辞曰：荃不察余之中情。王逸曰：荃，香草，以喻君子。眷言采三秀，徘徊望九仙。楚辞曰：采三秀于山间。王逸曰：三秀，谓芝草也。列仙传曰：涓子者，齐人，好饵术，至三百年乃见于齐，后授伯阳九仙法。
新安江水至清浅深见底贻京邑游好
五言十洲记曰：桐庐县，新安、东阳二水合于此，仍东流为浙江。
沈休文
眷言访舟客，兹川信可珍。广雅曰：珍，重也。洞澈随深浅，皎镜无冬春。千仞写乔树，百丈见游鳞。淮南子曰：丰水之深千仞，投金铁焉，则形见于外。抱朴子曰：扶南金钢，生于百丈水底。沧浪有时浊，清济涸无津。楚辞曰：渔父歌曰：沧浪之水浊，可以濯我足。战国策曰：苏秦曰：齐有清济浊河。吴越春秋曰：禹周行宇内，竭洛涸济，沥淮于泽。贾逵国语注曰：涸，竭也。字书曰：津，液也。涸，胡落切。岂若乘斯去，俯映石磷磷。鵩鸟赋曰：乘流则逝。毛诗曰：扬之水白石磷磷。纷吾隔嚣滓，宁假濯衣巾。嚣滓，谓去京师嚣尘之地以往东阳，自然隔越，亦不须濯衣巾。楚辞曰：纷吾可以濯我缨。愿以潺湲水，沾君缨上尘。杂子曰：潺湲，水流貌也。楚词曰：沧浪之水清，可以濯我缨。
文选考异
注「十洲记曰」：案：「洲」当作「州」。各本皆误。说见新亭渚别范零陵诗下。
宁假濯衣巾：袁本、茶陵本此下有校语云善作「布衣」。案：二本所见，绝不可通，必非也。此本所见不误，或尤延之据注及五臣校改正之。
注「纷吾可以濯吾缨」：案：「可以濯吾缨」当作「既有此内美」，涉下节而舛错也。各本皆误。
注「杂子曰」：陈云「子」，「字」误，是也。各本皆伪。七里濑所引正作「字」，所谓周成杂字者也。
军戎

从军诗五首
五言魏志曰：建安二十年三月，公西征张鲁，鲁及五子降。十二月，至自南郑。是行也，侍中王粲作五言诗以美其事。
王仲宣
从军有苦乐，但闻所从谁？汉书曰：李广、程不识为名将。程不识击刁斗，吏治军簿至明，军不得自便。李将军极简易，其士亦佚乐。然士卒多乐从广，而苦程不识。所从神且武，焉得久劳师？班固汉书高祖纪述曰：寔天生德，聪明神武。左氏传，蹇叔曰：劳师以袭远，非所闻也。周易曰：古之神武不杀者夫。相公征关右，赫怒震天威。曹操为丞相，故曰相公也。毛诗曰：王赫斯怒。陆贾新论曰：圣人承天威，承天功，与之争功，岂不难哉。左氏传，齐侯对宰孔曰：天威不违颜咫尺。一举灭獯虏，再举服羌夷。汉书曰：獯鬻虐老兽心。服虔曰：獯鬻，尧时匈奴号也。西收边地贼，忽若俯拾遗。汉书，梅福上书曰：高祖举秦如鸿毛，取楚如拾遗。陈赏越丘山，酒肉踰川坻。六韬曰：赏如高山，罚如深溪。左氏传，晋侯投壶。穆子曰：有酒如淮，有肉如坻，寡君中此，为诸侯师。军人多饫饶，人马皆溢肥。杜预左氏传注曰：饫，猒也。说文曰：饶，饱也。徒行兼乘还，空出有余资。论语，孔子曰：以吾从大夫之后，不可徒行也。拓地三千里，往返速若飞。虞丘寿王骠骑论功曰：拓地万里，海内晏然。毛诗曰：王旅啴啴，如飞如翰。毛苌曰：疾如飞也。歌舞入邺城，所愿获无违。汉书曰：魏郡有邺城县。家语，孔子曰：无声之乐，所愿志从之。尽日处大朝，日暮薄言归。毛诗曰：薄言旋归。外参时明政，内不废家私。禽兽惮为牺，良苗实已挥。左氏传曰：宾孟适郊，见雄鸡自断其尾，问之侍者，曰：自惮其为牺也。遽归告王，且曰：鸡其惮为人用乎？异于是矣。良苗，谷也。国语曰：秦伯将飨公子，如飨国君之礼，使子余，公子赋黍苗。子余曰：重耳之仰君也，若黍苗之仰阴雨也。若君实庇荫膏泽之，使能成嘉谷，荐在宗庙，君之力也。贾逵曰：在宗庙为祭主也。挥当为辉。崔骃七依曰：霈若膏雨之润良苗。不能效沮溺，相随把锄犁。论语曰：长沮、桀溺耦而耕。孰览夫子诗，信知所言非。孔丛子曰：赵简子使聘夫子，夫子将至，及河，闻鸣犊与窦犨之见杀，回舆而趣，为操曰：翱翔于卫，复我旧居，从吾所好，其乐只且。然夫子欲从所好而隐居，仲宣欲厉节而求仕，有异夫子之志，故以所言为非也。


凉风厉秋节，司典告详刑。礼记，孟秋之月凉风至，用始行戮。天子乃命将帅，选士厉兵，以征不义。尚书，王曰：有邦有土，告尔详刑。魏志曰：建安二十一年，粲从征吴，作此四篇。我君顺时发，桓桓东南征。谷梁传曰：葬我君还公。顺时，应秋以征也。礼记曰：举事必顺其时。东南，谓吴也。毛诗曰：桓桓于征，逖彼东南。泛舟盖长川，陈卒被隰垧。国语曰：秦泛舟于河。尔雅曰：林外曰垧。征夫怀亲戚，谁能无恋情？拊襟倚舟樯，眷眷思邺城。汉书，公孙玃曰：累足抚襟。埤苍曰：樯，帆柱曰樯。韩诗曰：眷眷怀归。哀彼东山人，喟然感鹳鸣。毛诗曰：我徂东山，滔滔不归，我来自东，零雨其蒙，鹳鸣于垤，妇叹于室。毛苌曰：垤，蚁冢也。郑玄曰：鹳，水鸟也，将阴雨而鸣，行于阴雨尤苦。妇人则叹于室。垤，徒颉切。日月不安处，人谁获常宁？国语，姜氏谓晋公子曰：日月不处，人谁获安。昔人从公旦，一徂辄三龄。毛苌诗序曰：周公东征，三年而归。今我神武师，暂往必速平。弃余亲睦恩，输力竭忠贞。左氏传，乐盈曰：陪臣书能输力于王室。又曰：荀息曰：公家之事，知无不为，忠也；送往事居，偶俱无猜，贞也。惧无一夫用，报我素餐诚。毛诗曰：彼君子兮，不素餐兮。夙夜自恲性，思逝若抽萦。广雅曰：恲，忼慨也，普耕切。将秉先登羽，岂敢听金声。东观汉记曰：贾复击青犊于射犬，被羽先登，所向皆靡。仲宣从军诗曰：被羽在先登，甘心除国疾。秉羽、被羽，其义同也。孙卿子曰：闻鼓声而进，闻金声而退。


