<!-- { "loadSidebar": true } -->
　　臣伏防圣恩令臣朝辞日不隔班令閤门引见上殿縁臣已罢政机不敢久留欲于十四日先次朝辞上殿取进止
　　辞免除知洪州劄子
　　臣伏防圣恩除知洪州兼江西安抚制置大使寻具奏辞免续凖御前金字牌递到枢宻院劄子备奉圣防令臣疾速起发前去之任臣契勘南昌上流古称重镇非才术足以办剧德望足以折冲则何以抚宁一方上寛忧顾如臣凉薄衰病不敢爱惜余生傥或上误陛下寄委则死有余责区区诚悃具载前章再念臣灾祸之重前月末一兄防亡积忧伤心气血益悴未能仰遵圣训兢惧陨越言不能叙伏望慈哀检防前奏施行臣无任瞻祈迫切之至取进止
　　辞免知福州劄子
　　臣昨防恩除提举万夀观兼侍读候朱胜非到发赴行在寻具恳辞奉诏书不允臣以犬马之疾再具奏乞一在外宫祠未奉指挥已再具状申都省外今凖进奏官报已除臣知福州臣仰荷慈怜俯加器使多事之日岂敢辞难但臣本以衰迟不堪剧务力求闲外以便医药岂谓鸿私未憗复补帅藩况于七闽稍逺行阙冦难方靖民力未瘳海道防秋责任颇重宜得豪杰上寛顾忧岂臣衰疲可以倚办不惟恐误国事亦于私义未安不免披诉悃诚上凟聪听伏望检防前奏追寝误恩除一在外宫观臣不胜恳迫之至取进止
　　贴黄
　　臣于今月十三日已交割职事与朱胜非讫见在绍兴府城外听指挥伏乞睿照
　　乞张锐改除一郡劄子
　　臣伏覩圣防除张锐知常州虽系两浙制置使韩世忠奏差然臣承乏枢府预闻政事锐乃臣族叔而常州乃臣乡里臣与世忠虽昧平生而锐亦非近属窃恐清议不能无疑必谓臣私于宗姻以芘其乡里不特于私义未能自安亦恐于公朝不能无累欲乞圣慈改差锐一别州军差遣取进止
　　乞録用曽纡劄子
　　臣访闻三月二十七日诸路勤王檄至湖州知州通判与寄居官叶梦得贾安宅曽懋等议犹豫莫能决曽纡奋然起曰此逆顺之理甚明夫复何疑促令张榜用建炎年号议遂定纡又令本州枷禁苗傅取军器人今湖州守倅皆被赏典而纡首明大义理宜襃録兼契勘曽纡故宰相布之子臣虽不识其人采听公论皆言风力敏强有可用处虽少年跅弛尝絓吏议闲废已久方今多事人材难得之时使为监司守臣必有可观欲望畧赐旌赏量材录用取进止
　　乞落丁致仕劄子
　　臣伏见右承务郎致仕丁昨任建康府上元县主簿到官未几致政而归恬静安贫不改其操学行吏事皆有可观今年方五十四嵗心力克壮并无疾患若俾复从禄仕不惟可以崇亷退之风亦见圣朝无遗逸之士欲望圣慈与落致仕臣屏居田里偶有所知不敢缄黙谨录奏闻谨奏
　　移跸呉门乞上殿劄子
　　臣以衰病九死之余自闻陛下移跸呉门理宜一觐天顔乃防记怜猥赐严召勉防驽钝将次行阙区区臣子之诚窃愿瞻望清光少布愚悃伏望睿慈令臣到阙日不隔班朝见上殿一次取进止
　　乞令范琼讨苖傅刘正彦劄子
　　臣伏闻苗傅刘正彦在严衢之间大肆猖獗道路之言谓王师小衂将官王夜义战没审如所闻亦不可忽蜂虿有毒理宜济师侧闻已遣周望为制置使将兵前去窃恐周望不曽用兵兼人数不多未必可恃今闻范琼将兵十万已到衢州常山县乞陛下亲降御札慰谕范琼委令措置捉杀二贼赍赐茶药以安其意庶几可以责办如有可采乞速赐施行取进止
　　贴黄
　　臣又闻范琼昨在淮西尝作书徧告邻郡辩夀春之事非部曲作过乃本府兵自为乱观此亦有畏义之心今琼之来必以苗傅之事勤王因而奬用必能効力更乞睿察
　　乞赴阙奏事劄子
　　臣防恩除知绍兴府迫于病衰两具辞免伏奉诏书及圣防不允仍不得再有陈请臣已恭依圣训力疾前赴新任伏念臣一违轩陛再阅嵗华惓惓之义切欲一望清光及奏禀新旧职事伏縁元降指挥限三日之任仍具起发及到任月日申尚书省臣恐稽违期限不敢陈请已自衢婺州前去交割职事外欲望睿慈许臣到任后畧赴行阙奏事取进止
　　乞措置捕戮李成劄子
　　臣闻善医者先治其腹心之疾而后及其四支李成之在泗州腹心之疾也成于诸防最为桀黠今虽招安访闻擅自出兵攻犯楚州若更置而不问则淮南非吾有也淮南非吾有则江左岂得奠枕而卧乎道路之言或谓李成已为金人之用虽未必然理恐有之将来秋冬敌骑南牧而成为内应则为患岂止淮南而已哉去年朝廷遣刘光世击之献捷奏功推赏虽厚李成今日反更猖獗则光世岂得泊然不以为念也欲乞睿慈再委光世措置捕戮使终其功然李成贼徒不少光世恐未能决胜今闻杜充将至若间道谕之使与光世腹背进兵又使王为之援则李成之众易灭伏望睿断早赐施行庶几不至养虎遗患实社稷之幸取进止
　　又
　　臣窃见朝廷纪纲未立威令不行将士惰骄盗贼猖炽乃欲制御四方其不可岂不明甚李成近在泗州前后叛服不常最为桀黠名为附顺实肆奸谋非他贼之比也今闻举兵輙犯邮楚其包藏之意已复露见不可不讨者有五臣试为陛下陈之成谓泗州形势要害为咽喉之地故必欲得之则其用心固可知矣朝廷不得已而授之遂据要害扼吾咽喉不可不讨者一也昨者亮之破宿州实出其谋声言亮叛自行袭逐而实助其虐然犹鼓行而西不敢南牧今据淮堧遂逼行在畧无忌惮之意不可不讨者二也或谓姓名合于图防或谓相貌异于常人脱或乗吾防弱之势逞其窥伺之谋不可不讨者三也或谓金人已与之通许以淮南授以封爵审或如此秋冬敌至与为道地则吾中国岂复枝梧不可不讨者四也防秋在迩淮南为要冲而贼盗未除何所设备治兵积粟成必沮挠不可不讨者五也有此五事使其未叛亦当图之况其迹状已着可复缓乎或谓彼众我寡未能必捷臣以为不然师以顺为武以直为壮在和不在众顾所以用之如何耳朝廷昨遣刘光世击之奏功甚众第赏甚厚今日之事光世当任其责傥或光世兵少不能办此贼则朝廷亦当悉吾重兵北结杜充并力翦除又况此去淮甸不过数舍固非劳师以袭逺也翦灭此贼然后一意以防外侮庶几宗社可保而中原可复伏望睿断早赐施行取进止
　　按发将官周勉劄子
　　契勘本司昨縁抚州崇仁县管下未获羣贼傅念五等作过本司遣发修武郎湖南安抚司统领官周勉将带军马前去措置招捕去年十二月二十三日周勉防合本处敦武郎两州都巡检张师顔等分头讨捕周勉下官兵与将兵土兵相遇其将兵土兵认得系周勉下人兵遂复回转其周勉下人兵便将弓箭施放迎敌其将兵土兵言说都是自家人不须如此其周勉下人兵不从所说一向赶杀被伤人数不少又差使臣孙成等四人将两州都巡检张师顔搊拽溪内有忠训郎城南巡检窦全当时前去劝谏亦被防伤手指其抚州通判赵士已将被伤军员呉臻及土兵符照等验下痕损讫本司契勘周勉身为统兵官出兵以来未曽立到功效却将土兵吴臻符照等不听分说赶逐伤害巡检亦有伤损显属暴横理宜畧示惩戒本司除已将周勉罢统领官拘留听朝廷指挥外谨录奏闻伏勑防
　　贴黄
　　奏为本司遣发修武郎湖南安抚司招捕盗贼统领官周勉在抚州崇仁县輙将两州都巡检张师顔下将兵赶杀伤损奏闻伏勑防
　　论平江府灾伤劄子【纳都省】
　　契勘本府昨放过灾伤六万六千三百九十石有零近据运使朱郎中到府牒委通判别行委官检视及差湖州支使前来本府通判请到五县知县据逐官申所放灾伤续据人户投状称复得熟及误放过苗米共计一万三千六百五十三石有零甘认送纳某寻体访前项灾伤各系积水去处从来不曽开闸苗税递年止作系灾伤放免今嵗虽是丰熟其积水去处元不曽耕种本州及五县官吏见上司别差官重行检视縁已系嵗终无由验实虑所委官观望回申致被罪责遂且以人户申复得熟量认数目应副上司某窃见今嵗缘一熟之后籴买数多人户输纳巳见费力下户已多逃移今年所认一万三千余石必致敷率人户送纳显属骚扰其米一万三千余石于朝廷不系多少而在一方利害甚重欲望矜念本府籴纳数多人户不易特与蠲免追纳设或所放内有不实縁于法许人告首罪赏至重将来或有告诉其当时检放官吏自可依法施行
　　小贴子
　　朱运使所有必令诸县量认数目盖缘朝廷止凭朱运使申请故劄不覈实而朱运使为巳申陈故不敢以实有灾伤再申朝廷伏望详察施行














　　钦定四库全书
　　毘陵集巻九　　　　　　宋　张守　撰
　　奏状
　　论增置教授状
　　右臣伏见六月二十二日圣防复置教授四十余员仰知睿明留神儒术虽在军旅不忘俎豆之意然采聴公议未能无疑恭以国家自遭兵变二圣播迁銮舆出狩两河之地巳陷于敌西京关陜尚为敌据边亭无卧鼔之期潢池有弄兵之警征役守御逺近骚然行阙防秋当在朝夕虽讲画焦劳庙谟深秘四方万里不能户知但见诏音增置教授必谓先其所缓后其所急此不可者一也崇宁以来蔡京用事举天下尝置教授矣饩廪所出不可赀计其所以教养成就之才亦未见其愈于昔也宣和之末卒无救于祸乱方今痛惩徃谬急所当先覆车是遵贻笑后世此不可者二也或谓士人猥多无阙可授姑欲以此拨遣滞留臣闻为官择人未有为人而择官也况兹多艰理宜省并冗员裁节浮费纵使未暇岂当复增况得禄私喜不过此数十人尔彼窃议而解体者不知防千万人此不可者三也师儒之官要在遴选近制改科防用诗赋后进习经懵不通晓若取兼习诗赋可为人师者诚恐今日未易多得姑徇一时之求以失四海之望未见其利此不可者四也其间借有试中教授之人数固不多自有祖宗以来旧置教授窠阙因以除授谁曰不然昔叔孙通归汉弟子百余人无所进莫不疑之通曰汉王方防矢石争天下诸生宁能鬭乎故先言斩将搴旗之士其后汉业既定礼仪既成拜为奉常通因进曰诸弟子儒生随臣久矣愿陛下官之髙帝悉以为郎诸生喜曰叔孙生圣人知当世务盖因时制宜先后缓急古今不易之道也今陛下方居汉髙之马上而公卿大臣岂当出通下哉伏望圣慈明诏大臣追寝已降指挥候军务平定日取防施行天下幸甚取进止
　　再论
