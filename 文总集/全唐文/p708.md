<!-- { "loadSidebar": true } -->
    惟圣宝贤，以齐皇极。有若左丞相燕国公，右丞相广平公，太子少传安阳侯：皆生人硕德，皇国元老，道著廊庙，绩宣华戎。由是懋其成功，锡以元吉，咨日於朔，择时於秋，俾对命王庭，受职公府：见群属，揖庶寮，礼官辨章，掌舍陈次；工备佾，饔献蒸，六卿拜下以成仪，三事自天而来贺。秩秩宾序，晖晖旅酬，玉纬垂文，南风和雅颂之变；金浆降醴，云天光饫酌之宜。宰德贵和，尽庄敬具瞻之范；群情尚洽，预周旋晏语之欢。方将一心天工，戮力帝载，寝黑山之柝，苞青海之戈，□雨贤才，水火菽粟。日咏鱼藻，岁陈由庚，颐殷赵之年，留鲁阳之景。爰命在宴，赓载歌。
    ☆严从
    从，开元初人。
    ○风后握机图序
    中黄子曰：“予观《风后握机图》，殆有情哉！”然年代迁远，文字损益，或致愆讹矣。惜乎！夫兵者，荣贱覆杀之大机也，天地神灵之所也：洞则王，昧则亡。故黄帝汤武，得其道矣，然则兵之用也，岂惟道乎？亦有工拙矣。语大旨有三微焉：昔伊尹劝汤，吕望劝周，子房劝汉祖，邓禹劝光武，可谓知命运之微也；乐生破竹迎刃之喻，曹刿三鼓候衰而作，可谓知和气之微也；孙膑邀敌于马陵，韩信置军于水上，可谓知地势之微也。故古人有言曰：“能知三微，霸代之师。”至夫以智料智，因奇纵奇，千变万化，不可殚备。
    今夫握机者，约而远，几而深，用少以济广，贯一以缔万，微乎微乎，可以神会，难以迹融，非智合曩贤，役心深妙者，不可以常识偕之。今予依风后大旨，略为此图，以拟方阵：阵有八物，有八容，八八相值，可离可合；中有容效三元，天子上将所居，常静不动，以象元极，以配中黄，其理微矣。若四衡夹三轴，九地夹二天，吟龙啸武，当前後之衡；云鸟风蛇，居抟掣之要。敌寡则从武翼之属，风蛇之势，合而围之；彼众则奋龙武之衡，接云鸟之势，突而击之：亦百胜之术焉。昔诸葛孔明以杰时之智，将求其源，而未得也，曰：“八阵成，可以横行天下。”然武侯阵法，亦有武翼翔鸟，足明武侯所习，则风后五图也。桓温见蜀将八阵，云是常山蛇势，徒妄言耳。常山蛇者，法出《孙子》，谓之率然，荩直阵也，故桓温览《孙子》而有是言，殊无旨哉。然此离合之势，奇正之术，故曰“或离而为八，或合而为一，以正合，以奇胜”，其要在此矣。孙子儒者也，至注释务析精奥，而多引空言，以诬後人。何哉？马总述云：“增字发明，未得精了，更益烦芜。”予昔尝览焉，中失其本，每思经述，近得之，聊因时暇，刊繁举要，序而第焉。二百八十言，殆不过尺，并为图式，以悟後贤，庶有赖云尔。
    ○拟三国名臣赞序
    昔孔子举《诗》、《书》，作後王者之法，其称《殷颂》曰：“天命元鸟，降而生商。”《书》曰：“天工人其代之。”然则圣人受命，贤人受任，龙腾武跃，风流云蒸，求之精微，其道莫不咸系乎天者也。故夫受天之命者，不可以苟；代天之理者，不可以私。前圣知其如此，故明四目，达四聪，高居而审听，处幽而遐览，群才必用，众功广，然後天应以福，而太和之化臻矣。虽三光袭照，五运潜周，妫图启而揖让兴，夏鼎移而戈用：德业相踵，屯夷不同。然激扬名义，增广坛宇，何尝不得贤则理，失贤则危哉？是故五老尊而轩风炽，三仁去而殷道衰，淮阴来而汉家昌，亚父亡而楚王灭。姬汉以降，大象沦夷，当极者不以垂拱居尊，干禄者必以权利邀进；镜物者不以虚已为德，达才者必以寒隽为嫌：故洪纲强而万目颓，大理亏而廉让塞，贞良甘退而莫进，贤士卷艺以深潜。故伯夷为之哀歌，绮里为之高遁，晋重灭名以避其患，楚狂遁世以全其身：岂恶富贵哉，荩有为而然也。
    夫明王旰食以求士，君子含德以俟时，然求应之感徒深，而君臣之分犹鲜者何也？荩经达之道难，而代乏鲍子、萧何之智也。若夫解缚为相，古今所有；登坛受爵，贤者叹其难：汉高始以为疑，齐桓终受其福。知有管仲之才，无鲍叔之介，则桓公不纳；有韩信之略，无萧何之助，则汉高不容。齐桓、汉高，不易值矣，萧公、鲍子，岂屡得哉？夫未遇良鉴，则夜光不为宝；时逢哲后，则负鼎可升朝。历求邃古，爰览近图，臣主之际，授受之外，垂大明以叙下，推至公以匡上，则有我唐太宗文武大圣皇帝魏文贞者之流也。荩至理之代，君子不以王爵私其身，而况亲属乎？是以贞观之中，贤者在朝，各崇至公。马周怀奇思而拔起陇亩，李靖多大功而终始援用，魏徵数直谏而优游抚纳：我朝之得才，於斯为美。
    彼三国之臣主，始当草昧之期，卒践陵迟之运，君无尺土之渐，而以争夺为德；臣无素定之分，而以偷合为功。然其属衰乱之，固贞仁之节，接风尘之会，吐博奕之谋：用能各奉其主，克立厥勋者，亦不可诬也。又若清淑沈懿，有颜氏之德；灵鉴洞照，有子房之能；推功给下，有终始之勤；笃谊守节，有风□之概：叹王室之多故，怀黍离以永吟，遂委忠曹公，冀图匡复。而天命潜革，人心则殊，姑回备物之谟，卒抗非常之锡，虽欲匡上以德，翻杀身成仁。夫仁义岂有恒？在乎不舍道而已。是故比湛身於殷后，微子抗迹於周邦：虽二美同归，而三仁齐致。公达慷慨，总角耀奇，恶奸臣之擅命，想桓文之高举，群雄竞起，汉历寝微，翻然回虑，吐词魏幕。原其所以然者，岂不以桑榆之晖，非鲁阳可止；沟渎之节，岂仲尼所嘉？是以摄管仲之高踪，攀魏武之遐辙，全生之理，其亦远乎！崔子矫然，植青松之操，鲠词直对，则左右失容，捐生取义，千载称美，虽遇谗谮，荩亦其素志矣。若天命未改，则人思其旧，乾道将革，则物厌其常。是以司隶之仪，见悲於汉叟；先王之迹，远播於汶隅。孔明躬耕南阳，盘桓俟主，吐筹献策，识鼎峙之形；总众临戎，有席卷之望：原其去就，抑亦怀汉之雅志焉。及其抚戎幕，持国钧，开诚心，布公道，赏不失德，罚不滥刑，又虽古之遗直，不能尚也。昔管仲用法，伯氏无怨；子羔刑人，终以见德：孔明之谪李严，荩近之矣。
    周瑜、鲁肃，咸起诸生，鹗视乌林，鹰扬赤壁。然肃为布衣，当襄汉之际，标卖田宅，分财结士，以求人杰：此其志不小也。公瑾推第於孙策，子敬辍粟於周郎：咸有异於人者也。子布刚简，怀不挠之节，属桓王创业，首赞经纶，仲谋嗣立，躬自扶翊：古人所谓托六尺之孤者欤？既而忠言屡发，直道不回，折弋猎之娱，沮钓台之乐：斯又王臣蹇蹇，国之元老者哉。夫江东之於天下，犹四体之有一掌耳，权不能恢阐雄量，以求忠谠，而轻肆忿毒，厌闻至言，始抽刃於虞翻，终按刀於子布。翻既谪终遐裔，昭亦废处家僮，故使时望挫伤，元功圯衄：由是见仲谋之器小也，其不能厕迹中原，懋长代之业者宜矣。夫以子布忠贤，承奕代之遇；一言忤旨，有不测之辜：况贱迹之士，而欲自下上，罄其孤虑者乎！善料古者，必察乎今；善筹远者，必谋诸近：赞咏之作，岂必核既往之陈迹？荩将畅其幽情，贵使来叶有可观者。聊复采断，为其赞云。
    ●卷三百一
    ☆吕向
    向字子回，泾州人。开元十年召入翰林，兼集贤院校理。累迁中书舍人，改工部侍郎。卒赠华阴太守。
    ○美人赋
    帝初驰六飞之不测，奄四海而作君，曜明威，嶷崇勋，固尽善而尽美，又焉得而称云。时屯既康，圣躬之豫，乐以和操，色以怡虑。岂曰帝则，实惟君举，庸克推腹心，增耳目。燕赵郑卫楚越巴汉之邦，士农工商皂隶舆台之族，不鄙褊陋，不隔贱卑，工技者密闻，淑邈者遽知。上心由是震荡，中使载以交驰，周若□布，迅如飙发。以日系时，以时系月，德隽相次，为乐不歇。阗紫微，环帝座，蕖华灼烁，柳容婀娜，轻罗随风，长舒雾。肌肤红润，柔姿靡质；妖艳夭逸，绝众挺出。然容冶，霍若明媚；曼录腾光以横波，修蛾濯色以总翠。齿编贝，鬓含云；颜绰约以冰雪，气芬郁而兰薰；腰佩激而成响，首饰曜而腾文。或纤丽婉以似羸，或盛态而多肌；有沈静见节，有语笑呈姿。思若老成，体类婴儿，真天子所御者，非庶人当有之，洎怀春暮，睇情晷；列筵於林，方舟於水。自任纵诞，相与攀倚；鸟间关而共娇，花散乱而增美。吹碧叶，吐红蕊，左右相视，游嬉未已。见颓景之迫汜，携密亲，召近臣；陈金与瑶席，朗月垂光而射人；列星夺采，长河灭津。然後丝竹发越，金石铿钅；守则异器，动则和鸣。妙舞谓何尚以轻，善歌取何矜以清；齐列捷猎，按次屏营。间直往以曳绪，炊转入而旋萦；低视候节，纡体遗声。遏行云，结遗风；众工相错，迭美不同。夕以阑，乐亦阕；醉以荡情，乐以忘节。帝曰：“今日为娱，前代固无，当以共悦，可得而说。”众皆蹁跹，离席迁延。咸齐首，互举酒；歌千春，称万寿。因进曰：“妾家贱族，陋目褊心。陛下衣绮与罗纨，饰珠翠与碧金；燕私陈乎笙鼓，和乐象乎瑟琴。何恩渥以增极，而悦愉之备深；顾薄躯之无谷，空负惠以难任。”有美一人，激愤含颦；凛若秋霜，肃然寒筠。乃徐进而前止，遂抗词而外陈，曰：“众妾面谀，不可侍君之侧。指摘背意，委曲顺色；故毁妍而成鄙，自崇谬而破直。妾异尔情，敢对以臆。若彼之来，违所亲，离厥夫；别兄弟，弃舅姑。戚族愧羞，邻里嗟吁；气哽咽以填塞，涕流离以г濡；心绝瑶台之表，目断层城之隅。人知君命乃天不可雠，尚惧盗有移国、水或覆舟。伊自古之亡主，莫不此游；借为元龟，鉴在宗周；众以为喜，妾以为忧。”於时天颜回移，圣心感通；竟夜罢寝，须明导衷。俾革进伎乐者为荐士之官，徵艳色者为聘贤之使；阙下骏奔，王庭麇至。野无遗材，山无逸人；贲然偕道，与物恒春。若此之淑美，岂同夫玉颜绛唇、巧笑工颦、惑有国之君臣者哉。
    ○述圣颂
    天辅圣德，配极而崇，帝者祖兮。神行慈旨，布泽而洽，人之父兮。叶命高岳，喻寿其齐，招灵祜兮。飞文孤标，洒翰又类，使物睹兮。腾雄激烈，交天声芬，偃上古兮。发润飘清，总此光气，覆下土兮。控异阅妙，意力犹悬，空作矩兮。徵往到今，辞听相授，无与伍兮。
    ○谏令突厥入仗驰射疏
