<!-- { "loadSidebar": true } -->
　　世之言搢绅介冑士往往不能持衡而相为用今夫四封之裔阳寄命于介胃而阴操权于搢绅者何限也故天下见而形以为有事巳斗材将重稍见而形以为无事巳则材将弗重大司马据考功令行黜陟将见材矣而它重争之则迁将急即见材矣而它无所更重则迁将缓缓可以窥无它重不它重可以窥无事形然而浅虑者乐其形而深思者虞其机谓其未足以摧将志而弛边守若夫材将则不然重而不挟其所为重不重而毋失其所以重缓而时养其所以待乎急急而不骤夺吾之缓不侫世贞家东海上束发而窥用事臣所以待横海诸将军轻重缓急之态若一乃后先横海诸将军所以自待者未有称也盖晚而始得今参将吴公云吴公产中州起自百夫长非生而习战阵与挟子侯舍人之素也一旦拥轻骑手缚萑符之魁奋身从戈船下濑出没于粘天浩汗中视以为若策騊駼康庄者数战而数卤百获生以捷上当是时县官方外急寇而内重将以故吴公得娄推移至帅阃为温处参将而久之寇警渐以弛吴公亦仅移吾地当吴公之移吾地时后先开府大中丞见以为无事形而台使者从臾之诸所以议减削士伍者非一状大指不欲使兵胜食而郡邑守令理官负其指睨天而延武吏罄折唯唯惟谨一言不相当剌诃随之公独行意自若也凡所建曰上记开府台使者务精详其目不敢以销兵觧日即一旦缓急何以应之吾支梧朝夕易耳吾不欲以难贻后吾者接见郡邑守令理官亦畧如平常曰柰何使我仆仆谬为恭谨少年前乎且也不欲以吾一官易吾体葢吴公之为参将前后积数年不调当为大帅者再辄报罢公方出夫人簪珥市牛酒飨士也曰使吾推金长安道中毋宁推金帐下士乎哉然公所莅以威爱称其廉介之操与恬静之行即开府大中丞台使者不遽悉之徐而得之吏士老稚之口彼见以所建白若逆耳而无以易其筴见以无加礼若剌目而无以易其守固未能一一心晓爱之未尝不腾书推吴公第一而大司马按资簿酌以考功令亦竟不能终后公矣今年春淮扬以副大帅缺请　天子进吴公秩奉　玺书往公诸部曲某某等不能忘公恩谓不侫世贞实悉公宜有以光显其行不侫谓今副大帅不为重公也耶西北护　帝乡有陵寝在稍东扼漕纲天下喉咽之地南据留京之上游而介然一幕府当之即江南称肺腑宜不卟比数然谓县官果急副大帅也五单于解辫奉正朔南越授首海不扬波者数年于今矣世固以见无事形于士伍时削而不时益乃至于大帅或罢而或留非真有所急也吾所以谓吴公者前固云重而不挟其所为重不重而毋失其所以圱缓而时养其所以待乎急急而不骤夺吾之缓公固饶为之愿毋忘之而巳

　　○赠兵备副使广平蔡公迁督山西学政序

　　蔡公之饬兵吾四郡实用吴郡守最迁云而是时诸武吏虽目公良二千石然以宽平重风教得最声又时时为诸生谈说经义褒慱儒缓意不欲言兵事公至则延见武吏谓使者谬籨田间起踞诸公上奉有以教我巳大阅差次赏罚不小爽谓某某日作某过某盗某饷某朘某赀赖而帅不时上不者惠文法立弹治汝矣诸武吏惴惴请死退而自疑所作某过即妻子不知何以得此蔡公也巳按楼船将军部士若干毋得占虚籍为斥堠若干某最要某次之转饷以时给士不虚廪廪不虚士即部曲数百里外若旦夕周还公而其廉无害者善为伍者勇前者咸各以其长进远近祖魁盗优咸群蒲伏袒跌请效麾下顾其为诸生谈说经义益甚而亡何诏下公仍故秩移督山西学政诸武吏乍闻之人人自失也曰公柰何舍我公实我父母而外严师我舍公何以免于辠虽然我固疑公之迁也乃好为诸生谈说经义益甚其稍慧者曰不然公固多暇夫诸吏不习蔡公乎哉其布尔张目手运神觧一讽不再忘立断不再剖且子之敝甲雕戈有重劳公屈指者乎设策布筭有撄公思者乎诸生诵法孔子着为经义根抵理道秋实春葩论议是非凛若霜雪决策得失蓍筮鉴别是固有以当公也公今去而秉铎三晋间即尽龙门河汾之彦衍图书之指下淇园之竹以书之曾不足当公一夜之阅有如　天子一旦委公长城系五单檿之死命韩甲代马搏■〈扌必〉如电戞札霆发繁弱夏服左右完月公不为之欣然而色怿也哉公又何专好焉王子闻之曰楚则失矣齐亦未为得也夫谓公专好文者非知公好者也谓公兼好文武者非知公无好者也诗不云乎文武吉甫万邦为宪盖孔子尝辞于卫曰俎豆之事则尝闻之矣军旅之事未之学也其它日乃曰我战则克至夹谷之会以好往而具三司马夺莱夷之胆于立谈间而敌自服彼其所教诸弟子即粗而名之曰艺有不具文武者乎蔡公仁义成性发而经纬为宪万邦夫岂有二道哉且公之师帅而也毋宁异于师帅诸生也恻怛以将之肃括以衡之详其科条而宽其入曲成而不遗巨细乃其衷渊乎穆乎中心无为以守至正而巳夫岂又有二好也诸武子曰善请授简为公赠

　　○吴朝卿茂荆亭稿小叙

　　余昔守吴与部仅半载所爱其山水清远与诸荐绅先生之标鉴清丽时时能言之诸荐绅先生亦颇以其文学之士进而未有能齿吴朝卿者余去部之十二年而中表陆楚生始以朝卿之所撰序记说辨传志书牍之类凡十卷来读之则其辞往往修矩矱中事理有不尽骛于风容色泽之末者私自媿叹禇彦回一肤立人耳尚能于吴兴识丘灵鞠沈勃而余畴昔之卤莽乃尔然何至荐绅先生亦竟蔑而亡为齿之者岂其以余所指向在庶子之春华而朝卿故犹守家丞之秋实耶度朝卿之文行大江以南其心赏者能几传声而嘘之者能几然覩太宗伯上事于制科射经义尚欲黜嘉隆之华而修弘治朴何况名为古文辞朝卿乎知其必有合也于是陆生强余当有一言之弁夫余曩者气盛名附笔舌之润足以奔走后进顾坐而失宇下人今乃以废惫凿杯而焚笔研之余欲为朝卿重者胡不自量也虽然朝卿不能得部使者知而得之于废惫凿杯而焚笔研者亦岂终不幸哉

　　○寿马先生序

　　比予始为刑部郎郎之长王杜数君子时时为予言身奉沐　天子大恩列曹署诸父奉无他得以其宫迎养余奉赐辄治具为诸老人会年各且七八十出则相后先委蛇眉鬓皓白冠剑都雅青紫相暎照都人士望之如神僊云而会最少者为马先生然亦且六十矣状甚丽其吾论慷慨纚纚可听诸老人固俱长然独严马先生而内推逊以为不可及予既巳奇其事私识之而亡何文学卢生来谋所以为马先生寿问所以寿先生状则尝友其子今太史思参思参又余友也盖卢生能言先生少时事云先生湖人徙于杭遂为杭人而少孤家四干壁杭故大都会也其民亡不吹竿走狗鸣瑟跕履而先生独甘苦不好与浮侠交往即之忠信斤斤然而时有所负挟不肯轻屈下人诸从昆季俱读书服谊为一时东南名隽其著者称先生然先生数以儒奸有司不利遂弃去而恒惄焉抚太史曰嗟夫吾安能竟老校官也吾乃愧诸游侠彼以我为非夫也尔勉之哉于是太史受先生经日夜淬励不辙竟以进士上第选读中秘书口贵矣走使迎先生欣然来就养曰快哉使我身自贵毋若使尔贵我也而王杜之老闻先生至招入会先生亦遂欣然往太史恐无以当先生意者益日夜具买鸡糈脍脯阴饬侍人唯先生所向亡问而诸老人得先生益欢为具相过从不厌也吾少则闻日者言寿星在斗女分以故吴越间多耆俊黄耈而　主上仁圣煦育长养之陶陶然无厉札其天年咸跻于上寿然究其所著见与为之后者如先生盖寡哉今年夏六月某日为先生诞诸老人当盛衣冠过先生如吾向所闻同舍郎语而太史侍左右捧觞上为寿能无少余言也先生不闻杳山洛中耆英社乎一时荐绅大夫争好谈侈伟其事至传诵而史绘之而五代时王漙柴氏诸父席贵势日纵慱狎饮虽　天子亦无敢问以为盛哉其甚者或摧谢病弃之余不能无千里之感姑托于此以逃　席贵势食膏腴又末也则何足为先生辱卢生曰信乎先生与诸老人异是矣

　　○赠乐葵封君七十序

　　为计然白圭者无与于养生家言其术不过攻苦去甘与物低昂而时藉其赢墨氏稍精微其说曰尧舜圣者堂阶三尺茅茨不剪采椽不琢啜土硎砺藿之羹夏葛而冬裘太史氏仅称其强本节用家给人足之道尽矣老氏乃极其说曰不足以取余也不大以成大也清净澹泊与世无涉因循为用其术若过约苦无所当而其资竟以不接天下之用而无匮其微之至能使天地之真气不费而常盈虽后世所述养生家言要无出此者粗迹足以盖计然白圭而下不论也夫铸治椎贩逐什五奇胜之筴者得其谋于家之似也导引经伸剽精而服气者得其谋于身之似也均非所以致要也吾今乃识之乐葵翁翁以其贤其寿望于吾之族第闻其少时则壁立矣尝废箸而依其外家受诸生经经明无害巳不乐吏治去而业家人耕耕吴之墟瘠三分其入一以归公一者待岁翁特为筹入而出之毋使浮羡及与从服食尠鸣瑟站屣陆慱之嗜然非有铸治椎贩逐什五奇胜者用稍稍羸初年亩不及顷季年乃过十顷余陆产■〈牜孛〉畜水居鱼陂山居千章之材无弗具耳目日体咸节其汰世不吾接嗜欲简少精气完固肤革充盈翁今七十何异少壮比翁之居自稚颁白目三辈矣居不聆翁厉声出肩比狎若倪孺然靡不谓翁恂恂笃行君子也岂非所云契于老氏之精者耶翁诸子咸秀而文伯为岳牧自罢旦夕承志仲繇澄江守迁转运河东道出里转运秩中二千石被金紫望里门下而趋伯率以见孙枝翼庭庑间守相前奉觞为寿甚都翁无乐乎或过忧以盛哉夫造物厚奉翁而翁廉取之翁廉其取而造物益厚之此固恒也夫翁则何盛之有老氏之语曰孰能浊以静之徐清孰能安以久动之徐生保此道者不欲盈夫惟不盈故能蔽不新成亦愿翁长留意焉

　　○寿金令君七十序（代家君作）

　　吾少为诸生时读汉史陈太丘仇蒲亭之长尉邑也则慨然抚掌曰士岂其公卿显哉即一旦数百社之寄庶乎尸祝而人颂之足矣既宦达数迁为　天子制万里命而梦寐乃未尝不在吴阊阖间也仲长公理之书所称良甽广舍背山枕流沟池环匝竹木周布易圃筑前果园树后舟车足以代步使令足以息体弋高鸿钓游鲤风于舞雩咏归高堂安神闺闼呼吸精和此诚凌霄汉出宇宙之至贵也而吾徒托之于梦寐之似而巳且吾之所愿于进者既不果而吾之所恃于退者又未得则遂意以为造物能偏予人以大而不欲兼予人以细此固然哉然不出阛阓闾党之外而得之者盖东涯金君之始释褐也为乌程尉巳稍迁余姚丞则无以异乎程仇也　明法为诸格束下吏而君独奋然越格而自显其所规画操切精神之蕴虽不得尽闻然吾独见其尉之邑吏人不言丞而言尉其丞之邑不言令而言丞士有颂民有谣讫于君之后数十年而不绝耳而君迁为长江令益尊乃遂弃官归君业饶以官故稍旁落乃任子孙而息之陂池圃泽竹木果菜之入埒素封优游自奉即无以异于公理所称者然君伯子理问仲子蒲圻丞叔季太学生诸孙中外且十余人彬彬砥行自爱髓滫之共日与左右之娱志足以使君欣然而忘老者公理或未之道也嗟夫士君子之于世进而有以自见退而有以自乐可矣今年秋君士十理问书来要吾文为寿夫君吾所羡而不得为者乃亦羡吾言哉今为君约他日兵事小定　天子以骸骨赐老臣鉴湖之曲而君尚徤杖履无恙岁时伏臈击鲜酿醇庶乎君之分公理一二而波我也吾为日以待矣

　　○赠张听泉七十序

