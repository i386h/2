<!-- { "loadSidebar": true } -->
    公少笃信好学，精研五经性理，确然以圣贤为己任。壮而从耿恭简游，与闻姚江良知之旨。已而穷究性命，参稽儒释，疑义横生，心口交，经年浃月，坐卧不解衣。久之，纵横体认，专求向上，本儒宗以课业，资禅理以治心，视世间诗文著述，不啻如空华阳焰矣。隆庆己巳，应选贡入北京，阅《华严经》于西山碧云寺，至《世主妙严品》，顿悟《周易》“乾元统天，用九无首”之旨，与《华严》性海，浑无差别。豁然若亡其身，与太虚合，见古往今来，一切圣贤，出世经世，乘愿乘力，与时变化之妙用。大概理则互融，教必不滥。顺而相摄，则以师家退就弟子列，而显彼之道；逆而相成，则以同盟摆成敌国势，而树此之标。或庸德庸言，随顺众生以示同；或特智特勇，首出庶物以示异。时而潜则韬光，以磨性种，举朝野而莫识其威音；时而亢则违众，以冒讥嫌，通古今而难白其心事。位在则实而彰权，又或不纯任夫权，而以实终之；道在则废权以明实，又或不纯显其实，而以权参之。应浊世之机缘，则大圣或修偏行，而迷心者反裁以胡广之中庸；当逆行之变局，则至仁径发杀机，而执见者将责以宋襄之仁义。种种出没，种种张弛，各有条理，难可思议。此无他，龙德不可为首也。孔子无可无不可，子思亲承家脉，故曰并育并行，川流敦化。孟子而后，全体太极，贯通三教者，周元公一人耳。大抵孟子以前，道学为上达乾元一路；孟子以后，道学为下达坤元一路。盖孔子之所重者唯《易》。《易》道与天地准，故不期与佛、老之祖合而自合。后儒之所执者唯孔，孔教与二教峙，故不期与佛、老之徒争而自争。士生斯世，自有祖述宪章之的焉。吾夫子师老聃而友原壤，何损于圣？而其志在《春秋》，行在《孝经》，教在素位而行，粹然不可杂也。此祖述之所在也。我圣祖揽二氏以通儒，而各理其条贯。以儒治儒，以释治释，以老治老，与其相参，而不与其相滥，此宪章之所在也。教理不得不圆，教体不得不方。见欲圆，即以仲尼之圆，圆宋儒之方，而使儒不碍释，释不碍儒，极而至于事事无碍，以通并育并行之辙；矩欲方，亦以仲尼之方，方近儒之圆，而使儒不滥释，释不滥儒，推而及于法法不滥，以持不害不悖之衡。公之书，浩汗宏肆，论辨蜂涌，囊括百氏，熔铸九流。可以使五鹿角折，白马口柱。然而大端具此矣。作《六龙解》，发明乾元用九之奥义也。乾元之位一，其数九。用九，以九为用也。纯阳之卦，用皆天则，冠以乾元，谓以纯天之德，而用纯阳也。六龙纯乎天德，宁有首？不见其首，而以时乘之，则触处可以为首。时潜而潜，即潜为首；时见而见，即见为首。人见之以为首，而群龙未尝有首也，故曰天德不可为首，乾元用九，乃见天则。知至，至之知太始也；知终，终之见天则也。知至难矣，知终尤难。天地无终，万物无终，圣学焉得有终？至于从心不逾矩之后，而圣学之成终，愈不可穷。至者至于何地？终者终于何地？孔子发此二字于乾爻中，非指乾元而何？至乎乾元，则颜子一日克己复礼，天下归仁之顷是已。终乎乾元，则必满其资始统天之量，而后可是以有过此以往，穷神知化之说也。圣学不达于知命从心，则至之之果未结；不达于大明终始，则终之之果未结。此孔子仁圣二学之究竟处也。程、朱以后，不知道岸之所归，使二氏之狂徒，诋吾儒为无究竟之学。谆谆揭此义，为孔子表上达之学，赞佛果之至处。即赞乾元之至处，赞乾元之至处，即赞孔子至之终之之实际处也。论潜龙，则曰：有尧、舜之德而不飞，有孔、颜之学而不见者也。非中庸不称龙，非遁世不悔不称潜。有善世之中庸，有遁世之中庸。别潜于见者，所以稽见龙之弊也。论见龙，则曰：欲明明德于天下者，岂必在飞龙之位。故天下文明，归诸见龙之德施焉。然圣人在下位，亦何敢自任作师之道，但以庸言庸行见于世而已。孔子乘见龙之任，存惕龙之心。禅见于惕，所以救见龙之穷也。论乘龙之圣人，则必以九五之飞龙为首。操三重之圣王，出三界之法王，其选也。合尧、舜、文王、孔子与佛老，同入乾元因果位中，此则圣人复起，不易吾言者。其现相有胜劣，现教有权实，固一生之时位，亦多生之愿力。故曰：“见群龙无首。”唐、宋以来，儒者不主孔奴释，则尊释卑孔，皆于乾元性海中自起藩篱，故以乾元统天，一案两破之也。五龙皆立于知进、知退、知存、知亡、知得、知丧之地。而亢独不然，以进为正，则不顾其退；以存为正，则不虑其亡。其进不思退，存不思亡，乃其所以知进退存亡而不失其正也。非亢不足以见圣人，非圣人不能亢。伊、周之处亢，尚未履丧亡之地，然圣人固应有丧亡时矣。谓亢为非龙，而圣人必无死地者，此后世阉然媚世之学脉而非龙德也。耿恭简读而叹曰：“不图待尽之日，忽得此奇。天假以年，吴门虽遥，亦当彻皋比，负笈受易卒业，不令张子厚独著声于关中也。”尚论孔子，则有为孔子阐幽十事。世咸谓孔子以删述接千古帝王之道统。公独阐其终身任文统不任道统，道统必握于有三重之王者，此于文不丧天、述而不作之案参之，其事一。世咸谓孔子以讲学树天下万世之师道。公独阐其终身居臣道不居师道，师道必逊于作礼乐之天子，此于梦见周公窃比老彭之案参之，其事二。世咸谓圣人不生则已，生则必有删述之六经，有从游之七十二子。公独阐孔子设乘不易世不成名之潜龙，宁有六经？设乘不在天不在田之惕龙，宁有七十二子？此于天何言哉？及《中庸》遁世之案参之，其事三。世咸谓大成之圣人不见于世则已，见则必不为伯夷之清、柳下惠之和。公独阐孔子设有逊国之事在先，有养老之遇在后，必不从鹰扬而从叩马如伯夷，设有叔梁纥、颜氏在堂，有盗之弟在外，必不从周流而从三黜如柳下惠，此于天下有道不与易及父母在不远游之案参之，其事四。世亦知圣人之学莫深于知天命，而孔子于五十进之。公独阐知天命不专以理，兼通气运，是以能知文之在兹，能知百代之损益，斯乃大而化之之终，圣而不可知之之始也。此于《易》传何思何虑？过此以往，穷神知化之案参之，其事五。世亦知圣学之传，莫要于闻一贯，曾子独得其宗。公独阐闻一贯尚属悟门，实之必以行门，是以闻道虽同，而曾子不得与颜子同称好学，子贡默销多学于一贯而不以言，唯其悟境亦在曾子之上，此于孔子问“汝与回也”孰愈，合诸家语得赐得回之案参之，其事六。世咸疑孔子与西方圣人不同道。公独阐其敦化通于性海，川流通于行海，经世之中有出世，方见孔子之道之大，此于乾元传中大明终始乘龙御天之案参之，其事七。世咸疑孔子问礼老聃之事为谬悠。公独阐其犹龙之赞，与受盛德若愚之赠，俱是实事，名曰问礼，实参道德，方见孔子之心之虚，此于曾子问助葬巷党、聃呼丘名之案参之，其事八。世咸忖孔子之从先进在周初之礼乐。公独阐其以野人为先进，必溯黄帝、尧、舜以上，而及于衣裳文字未立之先，盖圣人怀古之思之远也，此于志大道之行与追太一之礼两案参之，其事九。世咸忖孔子得位，必不图桓、文之伯功。公独阐《春秋》之事必用齐桓、晋文，孔子得遇齐桓，必繇管仲九合一匡之辙，但不繇其三归反坫以奢僭分君过，盖圣人匡时之权之审也，此于志在《春秋》与义取鲁史两案参之，其事十。其论孔门诸贤，则曰：孔子群龙无首之学，颜子、子贡步趋焉。颜子盖智及而仁守之矣，子贡似仁守之力未充，故锻炼独密，晚年入颜子地位无疑。曾子以弘毅任重道远，不无有首意在，而不忘若亡若虚之故友，则意又向于无首。较诸颜子、子贡委身默赞夫子宁首人而不首己者，则有间矣。子思敏达不下子贡，弘毅不下曾子，《中庸》一篇，宛然无首之家学。至孟子而龙首全见矣。以《孟子》孔子殁后一案证之。孔子存日，以颜子、子贡为二辅，襄子思之丧祖者，匪子贡其谁主？门人治任入揖，而子贡筑室独居，非徒恋师之切，以了道也。非将悟而求亟悟，则已悟而静以养之也。曾子启手足而战兢始免，子贡之战兢，即免于筑室之时无疑也。以夫子事有若，古人尸祝祖祢事亡如存之真意也。三子未便是无首之龙，而此举却从无首脉来。曾子未果是有首之龙，而此执却从有首意来。孟子执曾子以裁三子，正从曾脉中来也。其论孔子之恶乡愿，则曰：诛乡愿，正所以诛乱贼也。凡乱贼之得行其志者，不自带乡愿之标，必有为乡愿者辅之。田恒以厚施篡齐，三晋以得人分晋，故曰：窃国者为诸侯，侯之门仁义存焉。乡愿，窃仁义之尤者也。周以乡举里选取士，春秋时三物之教虽衰，士犹从乡评中出，所以养成乡愿者有本，而其流不盗国不已。欲斩乱贼之根，先自诛乡愿始。乡愿而外，又有反中庸之小人。乡愿有忠信廉洁之似，用之以媚世，其格局尚小。小人有时中之似，驾之以笼世，其气力尤大。三代之后，有为乱臣贼子之羽翼者，必乡愿。有为乱臣贼子之渠魁者，必无忌惮之小人。今世不受杨、墨之害，而受乡愿小人之害，以此知孔子之立教远也。其辨儒释之低昂，则曰：孟子四十不动心，岂非逼近神光、雪际安心、慧能灯前见性之悟境？晦翁晚年悟禅，其因地亦岂后于五宗？若程、朱者，殆修道位中之人，暂隐夙生见地，而末乃归根耳。以孔子之道眼，合如来之佛眼而参之，则一切诃佛骂祖，称单传之龙象者，未必非行未起解未绝新发意之众生。而纯臣硕士，具大人相，迥出凡流者，即不参禅、不讲学，安知非行起解绝之大士也？佛虽以一大事因缘出现，当其整顿纲常，虽绝口不提亦可；而当下所值忠孝因缘，才起一毫躲闪，则今生之功行亏，而多生之业债重矣。人知禅师之不屑为忠臣孝子，不知忠臣孝子乃锻炼禅师多生之习气耳。其在今日，必不以大慧、中峰之见地，易程叔子之修持，盖宗风易入，而孔矩难遵也。其稽讲学之流弊，则曰：讲学非自孔坛始也。成周乡三物之教未远，孔子正九两中之以道得民者。群弟子相与师之，乃从授受间发明六德六行六艺之蕴，以仁圣孝友挈其纲，以《礼》《乐》《诗》《书》博其艺，杏坛之规模，亦未必大于五家之塾，其事则皆述而不作。自程叔子叙《明道》，以为千四百年得不传之学于遗经，而姚江之后，泰州张皇其说，曰达则为帝王师，穷则为万世师。仲尼不但不以万世师自亻疑，亦不以天下师自居，曰天生德于予，不曰天以道统属予也。曰文不在兹，不曰道不在兹也。以千古绝学，昂中庸之道，借孔子为桓、文，以为尧、舜、汤、文之主盟。世儒但知鸣道淑人之为王道，而不知言过其量，愿侈于力，霸心即伏于任道之中。原其所自，则以儒者高抬圣学，失孔脉之正针，而违乾龙无首之旨也。昔之创书院者多名儒，据道统之雄心；今之创书院者多豪儒，立道帜之霸心。则江陵之毁书院，或亦他山之石，而讲学聚徒，诚不可以不慎也。公以深心弘愿，值三教之末流，慨然思身为砥柱，以祖述宪章为学的，以圆宗方矩为教准。而其所痛疾而力挽者，则在狂伪二端。故曰：今日之当拒者，不在杨、墨而在伪儒之乱真儒；今日之当辟者，不在佛老而在狂儒之滥狂禅。又曰：唐、宋之际，有真禅，亦有真儒，儒禅合于心而不合于迹，故不以行胜解劣之方儒为金汤，而以禅解之足为儒门导者为金汤。当今之时，多伪儒，亦多伪禅，儒禅合于迹而不合于心，故不以解胜行劣之圆儒为金汤，而以儒行之足为禅门重者为金汤。又曰：孔子圆千圣以立极，其后为曾为思，周子圆三教以标儒，其后为程为朱，皆以圆宗倡，以方矩承。姚江拈出无善无恶之本体，重新周子之太极，而承学者以圆应之。三传而刑之民出，则以其创始者因地或未正，而知微知彰之哲不无逊于古人也。公之论学，贯穿千古，未尝不以姚江四语为宗。迨公之晚年，梁溪顾端文公讲学于东林，力阐性善而辞辟无善无恶之旨。公与之往复辨折，先后数万言，梁溪虽未能心服，度终不能夺公而止。然而公之论学，亦因乎其时。姚江以后，泰州之学方炽，则公之意专重于绳狂。泰州以后，姚江之学渐衰，则公之意又专重于砭伪。尝以两言蔽之曰：从心宗起脚，而不印合于应世之仪象者，皆狂也；从儒门立脚，而不究极于出世之因果者，皆伪也。渊乎微乎！其思深，其虑远，其犹作《易》者之有忧患乎？公虽不居师道，而其言可以为百世师。 
