<!-- { "loadSidebar": true } -->
　　臣风闻边臣张亢近为使过公用钱见在陜西置院根勘其勘官所取干连人甚众亦闻狄青曽随张亢入界见已勾追照对臣伏见国家兵兴以来五六年所得边将惟狄青种世衡二人而已其忠勇材武不可与张亢滕宗谅一例待之臣料青本武人不知法律纵有使过公用钱必不似葛宗古故意偷谩不过失于检防致误侵使而已方今议和之使正在贼中苟一言不合则忿兵为患必至侵边谨备边防正借勇将况如青者无三两人【一作三两人而已】可惜因些小公用钱于此要人之际自将青等为贼拘囚使贼闻之以为得计伏望特降指挥元勘官只将张亢一宗事节依公根勘不得枝蔓勾追其狄青纵有干连仍乞特与免勘臣于边臣本无干涉岂有爱憎但虑勘官只希朝廷意旨不顾边上事机将国家难得之人与常人一例推鞫一旦乏人误事则悔不可追伏乞朝廷特赐寛贷边臣知无功之将犯法必诛【一作行】要借之人以能赎过则人人自励将见成功取进止
　　论体量官吏酷虐劄子【同前】
　　臣等风闻朝廷近降指挥与诸路转运使令体量州县官吏酷虐军民者臣料朝旨如此必是因韩纲酷虐近致光化兵士乱作【一作作乱】故有此指挥窃以昨来光化兵变虽因韩纲自致其如兵亦素骄处置之间须合中道韩纲自当行法骄兵亦合讨除如此两行方始得体今若明行号令徧约官吏则骄兵増气转更生心长吏畏避无由行事其所降与转运司文字窃虑朝夕之间传播中外扇动羣小引惹事端然已失之令既不可追伏乞速降指挥与诸路转运使令密切禀行不得漏泄所贵别不生事取进止
　　论募人入贼以壊其党劄子【同前】
　　臣窃闻京西贼盗日近转多在处纵横不知火数所患者素无御备不易枝梧然独幸贼虽猖狂未有谋画若使其得一晓事之人教以计防不掠妇女不杀人民开官库之物以赈贫穷招愁怨之人而为党与况今大臣不肻行国法州县不复畏朝廷官吏尚皆公然迎奉疲民易悦岂有不从若凶徒渐多而不暴虐则难以常贼待之可为国家忧矣以此思之贼众虽多尚可力破使有一人谋主卒未可图臣前因王伦贼时曽有起请十余事内一件乞出榜招募诸处下第举人及山林隠士负犯流落之人有能以身入贼筭杀首领及设计误贼陷于可败之地者优【一作重】与酬奬所贵凶党懐疑不纳无赖之人以为谋主当时议者颇以为然伏乞采臣此意速降指挥与杜令所在张牓使贼闻知所贵投贼之人懐疑不纳但无谋主尚可剪除取进止
　　论宜专责杜捕贼劄子【同前】
　　臣伏见昨张海等贼势初盛之时【一有言字】京西未有得力官吏遂自朝廷差台官蔡禀催督【一作监催】捉杀后来已别选杜充京西转运使委以一路之事兼近日差出兵马甚多分为头项不少部分【一作内】进退须要统一指踪【一作纵】号令不可二三窃虑杜蔡禀不相叶同各出异见凡指挥诸事使诸将难从一失事机反成败误自兵士差出今巳多时然未闻奏报与贼鬬敌及杀获次第窃虑官兵互相回避空作往来或恐进退之间号令不一致兹逗遛未见成功今虽贼奏稍稀然亦未见杀获之数困兽犹鬬不可不虞冦死命穷【一作寇贼死命】恐未易敌合早除剪仍【一作切】须【一作须由】督责况蔡禀是应急差出杜乃选材用之责任之间宜专在杞兼闻蔡禀自到京西处置多未合宜近闻欲枷一巡检致使兵士喧噪几至生变苟或如此张皇窃恐别致生事其蔡禀伏乞早赐指挥抽回只委杜杞一面催捉庶得【一作使】专一早能【一作得】了当取进止
　　论江淮官吏劄子【同前】
　　臣闻江淮官吏等各为王伦事奏案已到多时而尚未闻断遣仍闻议者犹欲【一作为】寛贷臣闻昨来江淮官吏或敛物献送或望贼奔迎或献兵甲或同饮宴臣谓伦一叛卒偶肆猖狂而官吏敢如此者葢知贼可畏而朝廷不足畏【一有故字】也今若更行寛贷则纪纲隳壊盗贼纵横天下大乱从此始矣何以知之昨王伦事起江淮官吏未行遣之间京西官吏又已弃城而走望贼而迎若江淮官吏不重行遣则京西官吏亦须轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四方外叛盗贼内攻其壊之者谁哉皆由前后迂谬之臣因循寛弛使朝威不振纲纪遂隳今已壊之至此而犹不革前非以寛济寛何以救弊如晁仲约等情法至重俱合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛不可只言自是朝廷素无礼让而不罪刼人之贼迂儒不可用可笑如此李熙古岂独是朝廷素有备之州傅永吉岂独是朝廷素练之兵葢用命则破贼矣今朝廷素无御备为大臣者又不责之守州县者合有罪又寛之天下之事何人任责窃缘韩纲是是大臣之家父子兄弟并【一作尽】在朝廷权要之臣皆是相识多方营救故先于江淮官吏寛之只要韩纲行遣不重今大臣不思国体但树私恩惟陛下以天下安危为记出于圣断以励羣下则庶几国威粗振赏罚有伦其晁仲约等乞重行朝典乞不寛恕取进止















　　文忠集巻一百二
　　钦定四库全书
　　文忠集巻一百三
　　宋　欧阳修　撰
　　奏议第七
　　諌院
　　论捕贼赏罚劄子【庆厯三年】
　　臣伏见方今天下盗贼纵横王伦张海等所过州县县尉廵检有迎贼饮宴者有献其器甲者有畏懦走避者有被其驱役者朝廷于此忧贼之时正患乏人之际或于廵检县尉之内得一捕贼可使之人则必湏特示旌酬以行激励苟或未能者犹湏悬赏以待之何况有而失赏伏见吏部选人区法自出身以来两任县尉初任临江军新淦县三年之内大小贼盗获四十余火内虽小盗数多其如强刼羣贼亦不为少据欲赏格合改京官而有司守纤细之文执防常之例谓其所获虽为全火而不同时因不与理为劳绩臣料【一作谓】天下州县盗贼之多无如新淦天下县尉能捉贼之多亦无如区法又闻法次任吉水县尉使其县民结为伍保至今吉水一县全无盗贼民甚便之法为县尉官至卑贱所至之处皆有可称臣思朝廷非不欲赏善罚恶以行劝戒而患于有司法弊拘守常文致抑才能失于旌赏其区法偶与臣相识因得知之然人所不知抑而不申者何可胜数窃以盗贼是方今急患县尉是方今切要之人皆朝廷常合留意之事臣辄有啓请事件具画一如后一选人区法捕贼之効甚多但为有司拘守细碎之文不理劳绩其人已升得职官伏乞追取本人厯子别加考騐如实有劳能即乞不拘常格特与酬奬以劝后来
　　一臣谓天下羣盗纵横皆由小盗合聚今但患其大而不防其防故必欲止盗先从其小能絶小盗者廵检县尉也然而赏罚之法其弊极多只如捕盗去恶但恶净尽岂必湏是一日之内同时捕获假如有全火强盗县尉廵检以死命鬭敌若于两日内捉尽已不理为劳绩其守文之弊如此极多欲乞下铨司重定捕贼赏格施【一作颁】行
　　一臣伏见自天下有盗贼以来议者多陈御盗之策皆欲使民结为伍保则奸恶不容今区法于吉水县立伍保之法三年之内刼贼不敢入其县界臣欲乞特降指挥下江南西路体量吉水县自区法创立伍保之法以来如实全无刼贼又【一作及】民间以为便利即乞湏行伍保之法于天下
　　右谨具如前取进止
　　论光化军叛兵家口不可赦劄子【同前】
　　臣窃见近日盗贼纵横张海等二三百人未能败灭光化军宣毅又二三百人作乱臣谓朝廷致得盗贼如是者不惟中外无备葢由威令不行昨王伦贼杀主将自置官称着黄衣改年号事状如此乃是反贼使其不败为患如何既败之后不诛家族况小人作事亦湏先计成败今使其事成则获大利不成则无大祸有利无害谁不欲反只如淮南一帯官吏与王伦饮宴率民金帛献送开门纳贼道左参迎苟有国法岂敢如此而徃来取勘【一作防】已及半年未能断遣古者称罚不逾时所以威激士众今迟缓如此谁有惧心遂至张海等官吏依前迎奉顺阳县令李正已延贼饮宴宿于县防恣其刼掠鼓乐送出城外其人敢如此者葢为不奉贼则死不奉朝廷则不死所以畏贼过如畏国法臣恐朝廷威令从此遂弱盗贼凶势从此转强臣闻刑期无刑杀以止杀寛猛相济用各有时伏望陛下勿采迂儒所説妇人女子之仁尚行小惠以误大事其宣毅兵士必有家族伏乞尽戮于光化市中使逺近闻之悚畏以止续起之贼其李正已仍闻已有台宪上言亦乞斩于邓州使京西一路官吏闻之畏恐知国法尚存不敢奉贼从来只被迂懦之人因循不断误陛下事坏得天下事势已如此不可更循旧弊有失威断惟陛下力行之取进止
　　荐李允知光化军劄子【同前】
　　臣近为光化军遭韩纲酷虐致得兵士作乱曽荐国子博士李允前知光化军日军民爱畏乞却令依旧知军不防朝廷施行近闻光化军兵民官吏列状奏乞李允知军正与臣等所言符合臣等职在諌诤事无大小只要上益朝廷下叶物议今来所荐李允臣皆不识其面但采访得此人实有吏才在光化日甚有惠政当此军城【一作贼】烧刼之后此人必可抚绥今朝廷只见臣等荐论未赐深信既是本军陈乞可以不疑朝廷前来失选良吏致因韩纲屠虐军城今又不能别选良吏抚绥残破致使军民自乞一旧知军若又不与则臣恐军民怨怒变乱复生其李允伏乞依光化军民所请却令知军取进止
　　论韩纲弃城乞依法劄子【同前】
　　臣伏见前知光化军韩纲近为酷虐兵士致兵士等作乱攻刼州县惊动朝廷上贻君父之忧下致生民之患而又不畏法弃城遁走其罪状显著便合诛夷朝廷慎于用刑尚令勘鞫至今多日未见施行窃以断狱之议不过两端而已有正法则依法无正法则原情今韩纲所犯法有明文情无可恕谨按律文主将守城为贼所攻不固守而弃者斩此韩纲于法当斩有明文也纲不能抚绥士卒致其叛乱但其弃城而走情最难容当初乱兵未有器械韩纲手下自有六十余人不乱兵士又有官库器甲既不能尽力御捍又不能闭城坚守公然将手下兵士津送全家上船便弃牌印城池而去致兵之乱起自纲身临难逃身而不死国方今盗贼可忧之际若使天下州县皆効韩纲见贼便走则在处城池皆为贼有陛下州县谁肯守之此韩纲之情又无可恕也纲之一死理在不疑【一有然字】外人但见拖延多日未行断决皆谓朝廷好行姑息渐有息贷之意又縁纲是大臣家子作如此大过生如此大患犯如此大刑名若曲法不行即不知【一作今后】孤寒有罪者何以行法其韩纲伏望圣慈出于睿断早赐依法施行取进止
　　论乞赈救饥民劄子【庆厯三年】
