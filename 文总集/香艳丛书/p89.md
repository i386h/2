<!-- { "loadSidebar": true } -->
　　闲承熊席玉雕床，多恐君王每易忘。退食便如成隔世，迟回娇步怯西廊。 
　　〖上性善忘，所用之人为客魏摈斥，即不复记忆问及。〗 
　　礼成方泽恣欢游，戏影双双一叶舟。不为祓除求度厄，衮裳溅却奏无忧。 
　　〖五年五月十八日，上祭方泽回，即幸西苑。忠贤与客氏于大船宴饮，上携小奄暖殿，高永寿、刘思源泛舴艋。上手自刺篙，二监佐之，相顾失笑。舟覆，二监溺死，上以管事谭敬赴水救免。〗 
　　渥洼飞驷卷红埃，五凤门翚逐扇开。莫怪封章留玉案，无人知是涿州来。 
　　〖忠贤往涿州进香，凡章奏要务，托李永贞、石元雅、涂文辅。各派站马疾驰，取忠贤可否。〗 
　　书编舁上炯龙眸，黄帕青缃内局收。遮莫党人似元佑，尽称要典等阳秋。 
　　〖阁臣顾秉谦进呈《三朝典要》。起万历乙卯，至天启辛酉。以挺击、红丸、移宫三事翻案成书，因科臣扬所修请也。〗 
　　朝巡西苑逐金丸，擘手横飞暮险干。一骑驰来催赐酒，嘶啼又听入咸安。 
　　王恭厂里事闻初，郑重徒劳太史书。不改蓬莱云五色，至尊岂用省愆居。 
　　〖安民厂，即王恭厂。六年五月六日，厂遘火灾。计震塌房屋万余间，压死男妇五百余人。下诏百官修省。世庙建省愆宫，在文华殿西北。凡遇天灾、凶眚居此，以示修省。天启末，虽灾异叠见，此宫尘封久矣。〗 
　　初无曼倩隐金门，圣主能存乳哺恩。珍重羊车过别院，离瑜惨淡照黄昏。　　　　〖离、瑜，二星名，主妇人服饰，明则后宫奢侈，微则俭约。〗 
　　上黄明服肃灵阶，殊泽新承俨燎柴。翠葆缤纷神宴娭，吾皇隤祉只清斋。 
　　〖六年冬，魏良卿代祀圜丘。娭音同嬉，音上声，又音霭。隤音颓，下坠也，摧也。〗 
　　银花画烛自安排，风射朱棂月上阶。愿化飞蛾扑前殿，挑灯趣起玉鸾钗。 
　　〖客氏每日清晨入干清暖阁侍帝，甲夜后回咸安宫。〗 
　　漫论打鸭着鸳惊，春恨时随碧草生。裹玉萦香已何限，始知无宠是深情。 
　　〖客氏在内时，有勒死、棰死宫人舁出太安门外，故云。〗 
　　宫瓶秘色露葵荂，入供丝丝绘佛图。翠靥金蝉常卸却，萧然一样似皇姑。 
　　〖宫中素多茹菜，事佛者，至此时尤甚。荂音夸，义同华。又音孚，荣也。〗 
　　丝鬃银勒动衔尘，禁树投丸不畏人。向说椒房此无赖，如今不是霍家人。 
　　〖忠贤曾枷死皇亲五人。〗 
　　出班阿监特增辉，进得骊驹玉带围。敕赐新蹄随放仗，元光一道捷于飞。 
　　〖忠贤初遇圣节，同王体干等于干清宫，朝服行礼。自良卿晋封，即改簪缨出班，行礼致词，如公侯例。忠贤进马甚多，中有飞元光者，赐玉带、赏抹布、刀儿、如管事之秩。〗 
　　玉河桥畔柳条多，酒泛楼船着柘罗。浪给司房银豆粒，老公拍手至尊歌。 
　　〖干清门西，有石梁如虹，直跨金海，通东西之往来者，曰“玉河桥”。凡宣召内监某，众必接声叫某人。上召忠贤，众接声曰“叫老公”而不名。〗 
　　宣索寻常院本看，红衣抹额按吹弹。擅场最是王瘸子，合殿春风笑紫兰。 
　　〖五年后，御前凡撒科打院，本有钟鼓司佥书。王瘸子，名朝进，抹脸诙谐，多称颂忠贤。每获赏赉，御颜亦为之霁。〗 
　　风阁松棚结绮层，外家各别有炎蒸。妾心自识凉如水，敢乞天厨一赐冰。 
　　〖客氏体肥，夏热畏日，于咸安宫起大凉棚，上复赐冰不绝。〗 
　　葵榴初缬药栏敷，彩线珍成续命需。遥听塞垣烽火急，真人刚进辟兵符。 
　　〖每岁元旦、端午，真人府进符篆，贴各宫门上。〗 
　　飞凤三花逐电流，例逢踖柳拜前旒。八珠穿得都班赏，夺取头标胜一筹。 
　　〖午日，大驾幸万寿山，阅御马、监勇士、跑马名，曰“射柳”，即金元踖柳遗制。唐时，外牧岁进马，印以三花飞凤，故有“马鬣剪三花”之语。〗 
　　招招黄帽绣旗冲，三翼乘流羯鼓从。何用船头鳞鬣活，中央万乘是真龙。 
　　〖五日，苑中竞渡，上亲御龙舟挝鼓。〗 
　　鲥鱼冰党玉鳞鳞，千里红船荐庙新。何事年来递偏晚，外头传食已嫌陈。 
　　〖四五年后，凡荐新时物，庙中、御前未曾供用，而客、魏处已饱饫多时。或转致上前，上亦不问。〗 
　　内苑擎天金作柱，汉家承露玉雕盘。侧身偷觑迷离甚，欲挟飞仙倒景看。 
　　〖五年八月，皇极殿前立金柱，百官入贺。〗 
　　海镜江瑶百宝并，黄纱笼盖尚侯鲭。后宫私做填仓会，骨董家厨也学烹。 
　　〖上喜用炙蛤、鲜虾、燕菜、鲨翅诸海味十余种，共脍一处食之。京师正月二十五日，进酒食名曰“填仓”，贵贱皆然。〗 
　　金戗蓤花合钿螺，冰糖虎眼杂丝緺。内中侍从叨恩啜，宁问樱桃旧毕罗。 
　　〖甜食房制丝緺虎眼糖，法不外传。进供御用，兼备赐各宫，及大臣等属也。毕罗，即饆饠饼也。戗，音创，蓤，音菱。〗 
　　何处初寒赐锦裘，手携龙卵报琼羞。君王果得昭仪宠，妾愿年年长信秋。 
　　〖客氏蒙上赏甚渥，每以滋昧悦上，上赞叹不已。上牡马之外肾甚益人，名曰“龙卵”。十月间，御馔内官家最重之。〗 
　　承恩未见赏罗新，病坐苍龙梦据身。天子南郊严祀典，谁为奏唤内医人。 
　　〖三年，上南郊之，曰：“宫中有冯贵人，以德性贞静荷上宠。”客、魏恐其露己横暴，乘其微疾，立刻掩死。〗 
　　香舆仙佩碧云鬟，千骑绯袍侍从殷。呼殿只疑銮队出，火城如画照珠还。 
　　〖客氏暂归私第，必于五更出宫，仪从甚盛，绯袍玉带者在前，摆队步行随从，几数千人。〗 
　　暂向咸安归里第，明驼促赐几曾闲。夫人又约前来晚，月隐宫门不上镮。 
　　〖客氏在家，赐赉无虚日，不久即还宫，亦必于五更时云。〗 
　　漫言票拟尽涂鸦，中旨音传玉不瑕。凭仗缄题工报密，厂东端属阁臣家。 
　　〖忠贤擅政，各衙门章奏俱不繇阁票，特用内旨。生杀予夺，惟忠贤与体干为之。阁臣魏广微，凡有密札达东厂，皆用阁揭贴红签。用小白文印记于上，题曰：“内阁家报”。〗 
　　瑟居螮霓俨神明，狗监攒头嗑狗羹。嚃已皂囊随入手，横腰硬拆读高声。 
　　〖忠贤性贪饕，好狗肉。涂文辅等每日烹熟，携于干清大殿内。忠贤、体干辈，手夺口啖，须臾立尽。旧制：掌印率秉笔太监，看文书俱在直房。忠贤用事，竟于干清大殿之上，硬拆实封，高声朗诵。忠贤不识字，体干又为讲解。霓，音孽，《西京赋》：“直螮霓以高居。”〗 
　　日见嚣书东塞烟，王师犄角驻朝鲜。昭容敕捧将军赐，玉剑光寒照锦鞯。 
　　〖四年十一月，赐毛文龙剑一口，大红蟒衣一袭，加官左都督。〗 
　　九楹翼翼露华繁，恭荐明禋裸献敦。绕宇金支灵俨属，貂勋鬷格赉曾孙。 
　　〖七年七月，魏良卿代飨太庙，填祝版。〗 
　　溽暑耽观水傀儡，秋风打稻却闻歌。依稀过锦无人问，哲妇谗夫世尽多。 
　　〖钟鼓司有水傀儡戏、秋收打稻戏、又有过锦戏，约计百回。备及世间昏庸、受欺、奸谗、巧诈、情事，虽市井商匠、杂耍把戏，皆可承应。祖宗设此，无非欲以广后人耳目也。〗 
　　海青橘律闲铙吹，队舞金狮按拍迟。寻撞蹒跚遍丹陛，无情镇子若相随。 
　　〖干清丹陛上向有金狮二大座。〗 
　　贴地蛇行唱不休，西凉假面互相投。巧生背向天颜喜，乞赏纤纤拜两头。 
　　〖一侲童贴地唱歌，惊跃数四，备极疾徐之态。忽于尻间，又出一头，以两足作手，拱揖周旋，首尾不可辨。〗 
　　皇史宬轻晒曝时，繇来祖德曷胜思。不无人识钦天颂，一榻门东透珨碑。 
　　〖皇史宬、藏历代实录之处，其东则追先阁、钦天阁、透珨碑在焉。世庙置《钦天颂》中言：“祖德宗功、创业守成，皆非易事，教戒子孙，勒之于碑。”碑莹润如玉，故名。珨，言匣〗。 
　　次第排当进牝■⑷，欢呼万寿却生阳。绣添彩绚龙纹烂，共拜尧天似日长。 
　　〖旧制：万寿节，内官进马熹庙，万寿在十一月十四日。每年天下进《长至表》，官俱同入贺。〗 
　　毫濡粉本一枝梅，九九妆残取次开。帧入消寒无俗句，成都才子旧删裁。 
　　〖宫中冬至日画青梅一枝，为瓣八十一，日染一瓣，九九尽而春深矣。上书《九九消寒歌》，旧皆俚鄙之语，近易新诗，系正、嘉间杨慎改定者。〗 
　　静掩朱扉已二更，金舆忽地照前楹。上房莫漫忙供奉，只索阶前一送迎。 
　　〖上于三宫及有名号嫔妃不过经岁一二幸。客、魏恐有亲疏之嫌，多方离间，故在干清宫暖阁居多。总之彼二人不离左右而巳。〗 
　　闲征往事梦徒劳，憔悴慵梳愧玉搔。亦有嫠容偏可悦，君王疑是驻颜膏。 
　　〖客氏系定兴县民侯二妻，嫠不多年，受封时将四十，颜色如二八许。〗 
　　曲宴经年空复情，搊弹莫怪手旋生。纵令尽解歌章色，谁向君前敢奏声。 
　　〖弦索止唱北调，亦有以南曲入之，名“歌章色”，此正德间，顿仁随驾，至北流传者。〗 
　　细针七孔影浮波，绘乞云龙杂水荷。不是日中偏更巧，憎看牛女晚乘河。 
　　〖七月七日，宫中设乞巧山子，兵仗局进乞巧针。其事与古不同，午间曝盎水，于日中生膜，投针则浮。看水底针影，有成云龙花草形者，谓得巧。其影如椎如丝如轴，则以为拙征也。〗 
　　太液池开菡萏风，花容人袂一般红。时兴纨素雯华动，彷佛行云出峡中。 
　　〖时夏服尚用纨素，俗云“怀素”是也。内衬白纱，外有自然活纹，如水之波、如木之理，故云。〗 
　　秋深御宿禁梨霜，酒泛缥罂月转廊。纤玉剥残双郭索，落花舞蝶唾生香。 
　　〖八月宫中进蒸蟹，用指甲挑肉净尽，以胸骨八跪完整，或列为花，或缀为蝶，以示巧。唐武后时，季秋梨花杜，相曰“阴阳渎则为灾。”〗 
　　麻衣金翅欲空群，对御难争主客分。奋勇但希当一笑，须须却拜大将军。 
　　〖燕都呼蟋蟀为“须须”，疑本“蠕蠕”而转误者也。〗 
　　秋深永卷并梧飞，漏促铜虬烛影微。畴昔孀娥恩未尽，绣鸳重拆补寒衣。 
　　〖东李妃简重寡言，光庙托抚庄烈，俨若己出。承奉徐应元、王文政，俱忠贤腹心。藉势骄蹇，供用不备，愤郁致疾卒。〗 
　　先朝嫔御竹痕滋，髹发陶匏岁岁思。铜雀不劳施穗幕，相臣跪进二陵诗。 
　　〖元年十二月，元辅叶向高只谒定、庆二陵。还，恭进诗章，上宣付史馆。〗 
