<!-- { "loadSidebar": true } -->
　　臣尝考唐太宗拨乱致治功徳兼隆由汉以来诚未之有迹其所以然之故则在夫委用辅相能尽其才而已观王珪所评一时同列大臣各有所长皆足以居其任冝其职昔者称人臣之美有曰乃心王室勤劳王家者矣有曰公家之利知无不为者矣则孜孜奉国知无不为龄为得之辅弼之臣安危所系时方有事则宣威靖乱以折冲万里时方无事则当轴处中以坐镇一堂兼资文武出将入相靖为得之进退开陈之际奉扬布宣之间上以沃一人之心下以善四方之政则敷奏详明出纳维允彦博为得之小纪大纲万务丛委百司庶府济繁治剧众务毕举胄为得之尽忠勿欺有犯无隠正救其恶而措君于无过将顺其美而引君于当道则以諌争为心耻君不及尧舜徴为得之进退贤否别白功罪片善必举而已无窃位之讥纎恶不容而朝无幸位之叹则激浊扬清疾恶好善珪为得之此六人者才虽不同咸有廊庙之具太宗兼得而并用之致治之美又何难焉虽然自靖而下则偏有所长殆不能以相移茍独任以求成功亦不能无阙至于龄则才优数子而不可以一善名焉故珪但称其孜孜奉国知无不为而已栁芳有言帝定祸乱而龄不言功王魏善諌而龄推其直英卫善兵而龄身处要地不吝权此其成令名者彼数子之长盖龄之所并包而効之于君者耳不其优欤乌虖二帝三王逺矣臯防益稷伊傅周召之贤不可遽得于后世则用人如太宗者以之除乱而兴治亦何为而不可哉
　　论卫文公晋悼公事
　　左传闵二年卫文公大布之衣大帛之冠务财训农通商恵工敬教劝学授方任能元年革车三十乗季年乃三百乗襄九年晋侯归谋所以息民魏绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更宾以特牲器用不作车服从给行之期年国乃有节三驾而楚不能与争
　　臣观自昔兴衰致彊必先自治自治之道未有不本于民者衞文公承懿公失国之后徙于楚丘能以道化其民而建城市营宫室得其时制百姓説之歌于国风亦可谓贤君矣考传所载则大布之衣大帛之冠约已以礼务财训农通商恵工裕民以政也敬教劝学知所以作人矣授方而任能知所以官人矣用能安富其国家而革车之盛终致十倍卫之所以复兴者如此晋悼公承厉公失道之后修政事建官师举不失职官不易方爵不逾徳而民无谤言亦可谓贤君矣以楚郑之故厌于屡战谋所以息民者魏绛首以施舍为请于是输积聚以贷焉国无滞积亦无困人则蔵之百姓而家给人足也公无禁利亦无贪民则与众共利而亷逊兴行也祈以币更宾以特牲省费以蓄其生尔器用不作车服从给啬用以蓄其力尔行之期年其効足以胜楚晋之所以复覇者如此然则文公所以兴卫悼公所以彊晋皆以约已息民为本曷尝设法立禁务以兴利而冨国为哉伍员言越之伐吴亦期以生聚教训于二十年之后虽小大之迟速各因其力未有不由于是者茍不知出此顾以大雠之未复国用之未充务速効而忽逺图乃欲于防乱之余求生财之道有司或不知恤将巧为法制隂取罢民以济目前之急使其侥幸以成一旦之功而吾民之心已离矣盖亦反其本欤
　　论唐贞观开元循吏之治
　　唐兴乗隋乱离刬祓荒荼择用州刺史县令太宗甞曰朕思天下事丙夜不安枕永惟治人之本莫重刺史故录姓氏于屏风卧兴对之得才否状輙疏之下方以拟废置又诏内外五品以上举任县令者于是官得其人民去愁叹就安妥开元中又锢废酷吏惩无良羣臣化之革苛娆之风争以恵利显复诏三省侍郎缺择甞任刺史者郎官缺择尝任县令者至宰相名臣莫不孜孜言长史不可轻授亟易是以授受之间虽不能皆善而所得十五故叶气嘉生薫为太平埀三百祀与汉相埒致之之术非循吏谓何
　　臣甞谓天生民而立之君使司牧之则国以民为本然而不可以徧临于天下也于是乎因其生聚列为郡邑而张官置吏政令行焉凡以为民而已郡邑之吏小大非一而近民之官莫如守令守令者为天子而牧养斯民者也今夫连千里之封而得一良守则千里之民安环百里之境而得一良令则百里之民説天下郡邑逺近鳞次城郭相望阡陌相接牧民之吏咸得其良焉则天子埀拱于上而治功成矣是循吏之効也唐之盛际前称贞观后称开元语其致治之本则亦不过于慎重守令而已奈何近世乃不是思守令之选视为轻易由铨部者既一槩以资格授而诸郡守臣除扵朝廷者有五有以被罪而见斥者有以便私而得请者有以议论不合而外补者有以才用无闻而退处者有以宥罪起废而稍迁者轻授亟易去来靡常虽有龚黄召杜之政何所施设甚非为民置吏之本意至扵县令其选尤轻监司郡府既以职所临统动相威制又有奉使之臣将兵之官若衔一命被一檄其经过待遇不异胥吏无厌之求一失其意则呵辱随之彼惟救罪不暇乃欲责牧民之效得乎然贞观开元之事其亦有取于今矣茍能仿当时之迹详列名氏简于上心审其才否而废置之则人皆赴功而守令之职举申诏宰府着于甲令或由郡守而擢为侍从或由县令而超居防省则人皆乐为而守令之任重其职举而郡邑之不治者未之见也
　　论王覇从光武渡滹沱河事
　　后汉书王覇传王郎起光武在蓟郎移檄求光武光武令覇至市中募人将以击郎市人皆大笑举手揶揄之覇惭懅而还光武即南驰至下曲阳传闻王郎兵在后从者皆恐及至滹沱河吏还白河水流澌无船不可济官属大惧光武令覇往视之覇恐惊众欲且前阻水还即诡曰氷坚可渡官属皆喜光武笑曰候吏果妄语也遂前比至河氷亦合乃令覇防渡未毕数骑而氷解光武谓覇曰安吾众得济免者卿之力也覇谢曰此明公至徳神灵之祐虽武王白鱼之应无以加此光武谓官属曰王覇权以济事殆天瑞也
　　臣观光武初至河北防王郎之乱求帝甚急方从蓟中晨夜南驰而郎兵在后使滹沱之水或不能渡殆矣安能中兴汉业绵祀二百与西京之盛比隆而继美哉当滹沱之未济也闻吏之言众情危惧将有离散之忧王覇诡以氷坚可渡还报而众果得济虽脱于艰难实天相之然非頼覇设权以安众则众以离矣将谁与之济乎或谓氷适得合幸耳不然覇之悮众悔可及耶盖覇知人情惧不得济必生意外之变若谲众以临河次则阻水待济不暇他虑可得相保况天时方寒河氷之结无常则事或可符理当有是则覇之用心也顾帝闻覇言而笑吏之妄则已识覇之意矣兹其大度过人者欤臣幸得备官太史与修日厯而王府旧僚以事迹来上窃闻陛下初以大元帅起兵相州将济河如大名以图入援是时我师单寡敌骑充斥濬滑既梗而贼营牢固度不得前忽报洹水渡河氷可济遂趋洹水路向晚骑言氷已拆盖节近立春冻当解矣官属失色莫知所为未敢以白也黎明前锋报河氷复合众情大悦时乆雪隂晦及时开霁天日清明陛下乗小车安渡师徒独后乗粮车以氷薄不能胜有防溺者既渡三军驩噪是夕宿洹水闻敌营不逺五十里翌日由间道进食村民间有言适见三敌骑至旁近村舍问陛下所止人诡答曰过已数日遂以鞭击鞍而去可谓危矣盖天以大业付陛下则神之相之有非人力所能为者是以中兴宋室同符汉光祚嗣之隆未易量也虽然无忘在莒古人忠戒臣窃愿有献焉伏望陛下兢兢业业虽休勿休惩此多囏思雪大耻所期戡定中国迎还两宫尽复圣朝之旧传嗣无穷此臣区区效忠之至愿陛下所当念兹而不释者也
　　论仁宗御书
　　庆厯四年上于迩英阁出御书有三轴凡三十五事一曰遵祖宗之训二曰奉真考之业三曰念祖宗艰难四曰思真宗爱民五曰守信义六曰不巧诈七曰亲顾学八曰精六艺九曰慎言语十曰待耆老十一曰崇静退十二曰求中正十三曰惧贵骄十四曰保勇将十五曰尚儒术十六曰议释老十七曰重良臣十八曰广视聴十九曰功无迹二十曰戒喜怒二十一曰明巧媚二十二曰杜希防二十三曰从民欲二十四曰慎盈满二十五曰伤暴露二十六曰哀鳏寡二十七曰访屠钓二十八曰讲逺图二十九曰絶朋比三十曰斥謟佞三十一曰察小忠三十二曰监迎合三十三曰罪已为民三十四曰损躬抚军三十五曰求善使过又出危竿谕一篇述居髙慎危之意上顾侍读丁度等曰朕观书之暇取臣僚章奏及进封事目有深意可施于政治者为此书以分赐卿等度洎侍讲曽公亮杨安国王洙等既拜赐因请注释其义上许之其后度等上答迩英圣问一巻曰陛下上念祖宗下思政治述安危成败之迹忠邪善恶之事訽谋下臣使进裨补窃思自古求治之主靡不欲兴理道安邦国纳忠正退奸邪广聪明致功业然行此数事在明与威断尔明则不惑威则善柄断则能行总是三者守而勿失非圣人孰能为臣等甞读唐书见宪宗英悟留心庶政宰臣陈説政要必往复诘问既尽其理则曰凡事言之则易躬行则难卿等既为朕言之则当行之勿空陈而已李绛对曰非知之难行之惟艰天下之人从陛下所行不从陛下所言惟愿每言之则必行之宪宗深所嘉纳今臣等亲承圣训敷明治要亦愿陛下日与辅臣举此事目推而行之毋使唐之君臣専美前代也上览之终篇指其中体大者六事付中书枢宻院令奉行之
　　臣尝因奏对语及祖宗时事防圣谕曰此朕之家法也臣闻之竦然私窃庆幸仰见陛下存心图事未甞不以祖宗为法臣以是知大业之必复而天下不足治也今臣讨绎旧训得仁宗皇帝御书之目三十有五由其目而寻之则奉先守业修身为政用人御下安邦固本之道举在是矣臣愿陛下书之屏几置之座右起居对之以无防仁祖之法亦陛下之志也






　　钦定四库全书
　　北海集巻二十一　　　　宋　綦崇礼　撰进御故实
　　论唐裴谞问酤利对
　　二月初一日进御故实曰唐书裴谞传拜河东租庸盐铁使时甫旱谞入计帝召至便殿问酤利嵗出内几何谞乆不对帝复问曰臣有所思帝曰何邪谞曰臣自河东来渉三百里而农人愁叹谷菽未种诚谓陛下轸念元元先访疾苦而乃责臣以利孟子曰治国者仁义而已何以利为故未敢即对帝曰防公言朕不闻此
　　臣闻君子之事上也进思尽忠退思补过将顺其美匡救其恶以是为心而未尝一日敢去念也故当因事纳讽以开悟主意直而不讦巽而可入何必折槛引裾悻悻然身取其名而扬君之失为哉方代宗之时亦多故矣财计之事真其所急况谞以租庸盐铁为使则酤出纳职所当知代宗之问亦未失然谞区区之意所以激而讽之者正欲君上先民疾苦以收天下之心而已夫多事之时筦租庸盐铁之利必将督责郡县取足齐民以趣办军兴之用若于是时上不知恤其疾苦而唯征利之言是闻岂不伤恩而召怨代宗中材之主也犹能识其意而纳其言况于盛徳之君盖所乐问而不惮改也昔汉汲黯为谒者河内失火烧千余家武帝使黯往视之还报曰家人失火屋比延烧不足忧臣过河内贫人伤水旱万余家或父子相食臣谨以便宜持节发河内仓粟以振贫民请归节伏矫制罪上贤而释之谞之应对其亦类是后之为臣者多所未逹君有问焉则趋和承意不敢斥臧否而其有所使也茍以如命为恭时之利病如何拘拘然不敢少越其职以谋国家之急视民疾苦不翅秦越之肥瘠也方之二子则在所取乎在所否乎
　　论汉陈平降汉事
