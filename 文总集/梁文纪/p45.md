<!-- { "loadSidebar": true } -->
　　一旦攀附遂无涯限排云矫汉飞捧待翼陆离蝉组照灼旛旗受脤推毂执珪奉酎变狭室于高门改小冠于侯服况复还周纽其六印归齐列其五鼎常惧轮轻载积基薄墉高器覆危倾人指鬼瞰老与年并疾随衰及途遥齿臷漏迫钟鸣高舂之景一斜不周之风忽至菌蟪夕隂倐驶无防堇蕣朝采飘零已及仰朱阙而掩涕向濠谷而自悲岂复式瞻拱黙仰接钟鼓傥帷盖未亲东岳稍驻击壤鼓腹其赐犹多
　　至南海郡求士敎
　　是以文举下车寤梦于根矩长孙入境明发于龙丘此境三闽粤壤百越旧都汉开呉别分星画部风序泱泱衣簪斯盛其川岳所产岂直明珠大贝桂蠧翠羽而已哉孝实人经则有罗威唐颂学惟业本又闻陈元士爕至于高尚独往相望于岩懐仁抱义继踪于前史
　　太常敬子任府君传
　　耻一物之不知惜寸隂之徒靡下帷闭户投斧想梁虽晏书淫文胜经溢康成之忽忘所往公叔之颠坠硎岸无以异也若夫天才卓尔动称絶妙辞赋极其清深笔记尤尽典实若闻金石似注河海少孺速而未工长卿工而未速孟坚辞不逮理平子意不及文孔璋伤于健仲宣病于弱其有集论尚书穷文质之敏驻马停信极亹亹之功莫尚于斯焉君职等曹张声高左陆时乃高辟雪宫广开云殿秋牕春户冬燠夏清九醖斯浮百羞并荐云销月朗聿兹游客朋来旅见辞人才子辩圃学林莫不含毫咀思争高竞敏乃整袂端襟翰飞纸落豪人贵仕先达后进莫不心服貌慙神气将尽顾余不敏厠夫君子之末可称冥契是为神交二三君子唯以従游日暮亭号昭仁庶子云咫尺康成斯在借此嘉言将无絶乎千载
　　豫州墓志
　　自姬发系因魏传绪留路在赵名贤世袭相秦将汉英雄系踵忘宠辱无愠喜靡矜夸慎嗜欲其行军用武勲合奇正乃治边御众威裕兼行常懔懔然以中原为己任或欲十万而横行乍思五千而深入尅反旧京饮马函渭然后高卧闲惟晤言空谷思鲁连之辞赏慕田畴之高蹈而火传川逝长途已迫虽景钟良史有功必书刻板镂石宜兼不朽铭曰高勲蔼蔼长旌高斾入作牙爪出司襟带民謡不息王言有防功为上等正称九最日隆宠秩方登逺大羲辔难留蒙水易収秘丘户杳杳悠悠
　　临海伏府君集序
　　袁粲领袖一时仪形物右声逾裴乐誉出王刘士有懐道蕴义望尘而趋者或三年而未识乍四旬而一见与君道合神遇投分披襟敷文研理匪晨伊暮至于神经怪牒緑笥丹筒金版玉箱锦文缇帙并藏诸灵府秘在瑶台而君莫不徧探冥赜具阅扄检常以前贤往学亟与圣违贾马卢郑非无纰越荀郭何王弥多蹐谬二义可辨未值髙卿之疑九事非难不逢平叔之问其诗赋铭诔所作犹多
　　詹事徐府君集序
　　君禀灵川岳悬精晨象早照珪璋夙表岐嶷孝睦天禀友爱宜深故以事显家庭声着同族年十八见召为国子生曳裾持巻寔华庠璧有均闭户靡因余灶每摄齐函丈左右属目蓄以邻防之性加以入神之资闻一知二师逸功倍游魏阙而不殊江海入朝廷而靡异山林未尝投刺权门驱车戚里遨游梁董去来贾郭时春秋犹少人爵未崇而清风嘉誉震灼朝野非直俯致贵仕故可坐享通侯而緤马悬车闭门髙枕聊为诡遇识此行藏及皇运聿兴重氛载廓君藏器待时合犹符契陵扶摇而高骛排阊阖而容与故位随德显任与事隆重以姿仪端润趋盼淹华寳佩鸣风丰貂映日从容帷扆绰有余辉自绸缪轩陛十有余载温树靡答露事不詶省中之言无漏席下之迹不疑故以主圣臣贤应同玺以石投水如鳞纵壑行称表缀言成模楷犹复忘彼丰愉安兹素薄衣同屡补食等三杯车服不事鲜明室宇畏其雕奂九德无遗百行备举至于专心六典精赜必深泛游羣籍菁华无弃搦札含毫必靡丽摛绮縠之思欝风霞之情质不伤文丽而有体
　　从子永宁令谦诔
　　余之从子谦字幼光以昭阳纪嵗蕤賔旅月啓足闽隅瞑目泉岫是殱才子实防俊民若其孝亲睦友故非天堕地出异才絶学如有鬼告神授玉懐瑕而可指桂含蠧其取伤孰与九德彰于造次百行动为表征吐论含毫宣赴钟琯标心用已悬符矩矱惠响栖道清心可镜和而靡屈简而周爽邃若凝云洁如止水无慙座右不愧屋漏苍苔绕路素尘满席萧索庭户靡事鲜明沉沦典籍将絶吊贺室如夏甫状等安期所有清尘唯不能忘懐【阙】艺而已斯美宜乆宜长而骥騄之步中徂鸾鷟之翅未矫一归寥廓长反虚无虽东隅再暝钳丙之御无及北顾相望首之数不尽而恒化非常人所不免况风云万里间此山川客思故乡次房之念何极轻棺反蜀允南之思可知而魂兮眇眇扁舟靡靡生人之望已防死归之期又阻痛心伤目岂伊一事无以少寄辛伤故复诔之云尔
　　昭昭洪胄映策光书违嬴避项从卫迁徐基忠践孝抱约懐虚有显而黙匪屈伊舒如兹邴魏譬彼董疎入登高阙出啓精庐瞻星画野望阃推车履仁不匮蹈道有余九世盛矣七叶光诸往弼睿主来傅英储峨峨三祖罗室并屋前瞻紫阙傍望白渠高轩霞被四马龙摅温温司武皎皎秘书义高松竹价重璠璵元昆世父重规叠矩容与学丘徘徊词府青紫已拾大夫斯取盛藩往相名畿来抚晖光不已惊生之子谡谡万寻昂昂千里实鳯靡杂真龙非似均情蘧甯得意庄李室有虚白门无嚣滓遗心沮劝忘懐愠喜贫靡斯慑赋其无耻俭而不峭方而能理德有润身学斯为已逸羽难集孤峰易峙南迈瑶琨西逾杞梓人亦有言名为实使誉倾邦国价腾州里崇兰自芳玉自光汪汪巨壑蔼蔼重墙靡造靡请不迎不将乆而愈敬狎而愈庄即斯无矫此有循常黙非蓄短显弗用长岂伊坠岸如彼悬梁唯学巳聚待问则强徧在三箧兼下五行亦税其巾于彼王吏如龙官楚有斯内侍蕴此上才安兹下位储扉始辟傅府初开尔其戾止辟彼昔才从斯简帝仍此追陪何以【阙】　自兹翰飞傍佐戎列来摄儒衣儒衣济济访对斯归是义罔惑唯礼无违悠悠越嶂泱泱闽海薄言铜墨蒲密斯在孰云职吏政均旧宰循猛是兼弦韦无怠补袍方服治情莫改増资匪课归民自倍十郡为则百城斯采化日未逢政称异等斯痛斯伤丧善殱良妖同武担疾甚清漳阖棺陋邑掩榇芜乡呜呼哀哉眇眇轻舻悠悠长涂风生阊阖日去昆吾空归故国宁识旧都水鸟秋鹤岸集寒乌寡不夜哭惟独呱呱茫茫大块杳杳墟呜呼哀哉伊吾与尔大别唯名肥泉犹接瓜瓞未轻义虽子道思实友生欢忧共日险泰均情如菊有芬如兰有薰别唯慕类居实有羣尽日持论遥夜披文渐渍羲老祖述渊云唯昬及旦自旭徂曛人道实难譬彼徂湍驱车崤嶝执手河干三川萦薄七岭悠漫自兹不见心譬回澜嵗伫防面日望音翰欢无一绪悲有万端蒙隂遽戢扶景易残即斯大暮为此一棺山足难晓垄首易寒秋虫相叫暮羽来抟宿草行役宰树方攒昭涂长已大夜斯安孰知冥黙徒此汍澜呜呼哀哉【徴一作缀雘作彠栖道作凄凄状等下有脱误再瞑作冉冉富作赋句误即斯无矫作即无矫资悠悠作悠漫思作恩】
　　武帝祭禹庙文
　　惟帝禀图上昊贻则下民五声穷听四乗兼往轻璧惜景既舍冠履爱人忘我不顾胼胝下车以泣事深罪已慿舟靡惧义存拯物盛业方来遗神如在爱彼昆虫理有好生之德事安菲素固无厚味之求是用黍稷非馨苹蘩以荐克诚斯飨慿心可荅
　　陆倕【字佑公呉郡呉人厯国子博士守太常卿】
　　新漏刻铭【并序　梁书本传云倕为骠骑临川王东曹掾是时礼乐制度多所创革高祖雅爱倕才敕撰新漏刻铭其文甚美刘璠梁典天监六年以旧刻乖舛敕员外郎祖恒治之萧子云东宫杂记云旧漏晋山隂令魏丕造】
　　夫自天观象昏旦之刻未分治厯明时赢缩之度无准挈壶命氏逺哉义用揆景测辰徼宫戒井守以水火分兹日夜而司厯亡官畴人废业孟陬殄灭摄提无纪卫宏载传呼之节较而未详霍融叙分至之差详而不密陆机之赋虚握灵珠孙绰之铭空擅昆玉度遗篇承天垂防布在方册无彰器用譬彼春华同夫海枣宁可以轨物字民作范垂训者乎且今之官漏出自防稽积水违方导流乖则六日无辨五行不分嵗躔阉茂月次姑洗皇帝有天下之五载也乐迁夏谚礼变商俗业类补天功均柱地河海夷晏风云律吕坐朝晏罢每旦晨兴属传漏之音听鸡人之响以为星火谬中金水违用时乖啓闭箭异锱铢爰命日官草创新器于是俯察旁罗升台登库则于地四参以天一建武遗蠧咸和余舛金筒方圎之制飞流吐纳之规变律改经一皆惩革天监六年太嵗丁亥十月丁亥朔十六日壬寅漏成进御以考辰正晷测表候隂不谬圭撮无乖黍累又可以校运筭之暌合辨分天之邪正察四气之盈虚课六厯之疎密永世贻则传之无穷赫矣焕乎无德而称也昔嘉量微物盘盂小器犹且昭德记功载在铭典况入神之制与造化合符成物之能与坤元等契勲倍楹席事百巾机宁可使多谢曽水有陋昆吾金字不传银书未勒者哉乃诏小臣为其铭曰
　　一暑一寒有明有晦神道无迹天工罕代乃置挈壶是惟熈载气均衡石晷正权槩世道交防礼术销亡遽迁水火争倒衣裳击刁舛次丛木乖方爰究爰度时惟我皇方壶外次圆流内袭洪杀殊等高卑异级灵虬承注隂虫吐噏倐往忽来鬼出神入微若抽茧逝如激电耳不辍音眼无留盼铜史司刻金徒抱箭履薄非兢临深罔战授受靡諐登降弗爽唯精唯一可法可象月不知来日无藏往分似符契至犹影响合昏暮巻蓂荚晨生尚辨天意犹测地情况我神造通幽洞灵配皇等极为世作程【布在方策一作有布方策金筒作金筩】
　　石阙铭【并序　倕迁太子中舍人管东宫书记又诏为石阙铭记奏之敕赐】
