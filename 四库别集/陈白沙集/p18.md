<!-- { "loadSidebar": true } -->
　　夫人姓胡氏讳卢桂阳处士胡广之女年十九归同邑朱氏为诚庵先生夫人诚庵先生者故资政大夫都御史赠荣禄大夫太子太保朱公英也公幼而岐嶷夫人之大父芳见而异之手扪公顶以夫人许之卒定昏焉公自游邑庠举进士为监察御史厯诸大藩政绩显著至入台为股肱昼为夜思四十余年无内顾之忧者夫人实相之夫人之事姑也以姑为心以心为孝和气蒸于一家闻从公于外常携族孙奇奇得痢病秽不可近夫人亲与汤药夜祷于天曰诸叔祖无一后独此孙尚存天若弗佑愿吾子代之奇疾愈平居事纺绩不少替既贵犹以身率下自旦至夜分不寐以为常谓食禄之家惟一侈易流为之铁簮布裙以防之男未冠女未笄不识缯帛珠翠之华者夫人教之也过苏见故黎邦伯长子冻馁无可仰给于人为解衣衣之以粟周之顾谓诸子曰邦伯食二品禄足以佑其后人使其家不骄不侈不逞威而作势以取快于目前宁有是戒之戒之夫人以勤俭成性而教其家不能者约之其视朝领一官暮取诸民作器皿宫室衣服以愚弄其妻子者何如也昔者吾尝见公于苍梧服食不踰常人语予曰吾在于得已虽一钱惜之而不以病民吾入其室神爽顿清便如向夜入三洲岩秉烛读苏子瞻题名陶长官不以家累自随公舎人自桂阳来者老苍头一人而已是谓有之不居得而不为吾以观于夫人事往往槩之公不约而同殆天合也夫人居家事小大处之咸宜至临大利害决大去就矻然以身当之尤人之所难也正统己巳盗起闽浙间公以名御史治盗留夫人于北京是时英宗北狩未返敌骑将薄都城或谓夫人盍去诸夫人面叱之召诸子前曰敌何能为设有不幸臣为君死义也奈何去之夫人先后累受诰封至夫人揆于徳真无愧也夫子五人守孚守頥守谦守蒙守贲守孚举进士厯官刑部郎中先夫人一年卒守頥守谦未仕守蒙领乡荐守贲生员侧室徐氏出也夫人一视之二女皆适官人及夫人之存孙男十五人女六人曾孙男五人女二人夫人生永乐某年其卒以成化某年寿七十三是年十月甲子守颐等塟夫人于髙陂祔公墓也以状来请铭铭曰徳之爱孰与色之爱奈何乎配身之华孰与后之华奈何乎家配之既良家道用昌乃天锡之祥兰桂承芳以世其光繄夫人之泽兮百世不忘归骨于髙陂兮永与公同藏 

　　何廷矩母周氏墓志铭 

　　成化八年壬辰四月日番禺何廷矩之母卒卜以其年冬十二月某甲子塟邑之永泰乡石马山祔其亲之兆廷矩先事告伯兄廷桂以状走白沙来请铭廷矩在诸生中齿长而贤首率诸生事余余惧与廷矩比诸生咸进曰是生廷矩者也非是母不生是子征贤母也子宜以其贤铭予乃阅状母姓周氏讳某畨禺人福建都司都事君讳普敬之女泽庵何先生讳渊之妻性孝敏勤恕始辞襁褓得一果必以献诸母事针缕刀尺巧不俟教接人临事恪而有法劳不厌也博爱而善喻人不待矫而至也年若干归何为冡妇爱舅姑如爱父母奉宾客如奉祭祀虽居流离未尝窘戚为灭裂平居处于娣姒得娣姒处于媵侍得媵侍处于族亲无贵贱内外尊卑贤否咸宜故视其疾者无不忧哭其死者无不哀也自泽庵殁专家政至是若干年而终春秋七十二子皆已出二女皆已有归始新喻胡公以按察佥事提调学校岭南廷矩为郡学生员以文行见器重及秋将试廷矩一旦谢去公弗能止亲旧欲其仕进羣来哗廷矩廷矩闭门拒之有让其母谢曰儿削行为君子耳吾何尤廷矩倍益厉若负重进进不敢为少懈母之训使然也呜呼贤哉铭曰昔有尹母和靖实贤今有廷矩岂无母焉卓彼两母辉光后先我铭其墓以永于传 

　　王徐墓志铭 

　　君姓王氏名徐字行安别号蕖轩莆之耕埧里人也自其先大父舜臣父师佩至君连三世不仕而丰其家君孝友和乐与弟行阳居四十余载嚢无私蓄抚养孤遗以嫁以娶则视诸从昆弟所生同于已子凶岁贷贫者粟倾廪倒囷而出粟虽多不以息归在亲旧者不责偿而凡公私劝借助修坛宇津梁陂河水利君亦往往有焉其所济大者数百金捐之弗计也有司以闻官给冠带荣之君平居不尚为山林落莫胜日置酒邀宾客饮于台池社院酣歌徜徉其所与游者率时之贵人耳君既卒大理评事黄君仲昭状君之事如此云君两娶李氏四子某某举进士未第而卒五女皆适缙绅家君生永乐丁酉卒之时年七十二将以某年月塟某山某原惠州别驾林君仲璧以大理之状为致其孤之恳乞铭于予屡辞而屡复别驾卒与予书曰必得先生铭以报王君于地下别驾则诚爱君矣宁不爱吾言乎向夕吾梦与人讴髣髴记之其辞曰富而居畎畆体便轻暖口足甘肥左右僮仆随意指挥骑款段坐蓝舆出入闾里施施亲友相过饮酒忘归纵观山云水月鱼沉鸟飞引满髙歌吹竹弹丝以相谐嬉过此以往举无所用其心黜陟不闻理乱不知老死岩穴之间盖福人也贤于世之患得患失者多矣吾犹为子孙愿之其王君之谓乎以是铭君之墓至当尚奚言 

　　渔读居士墓志铭 

　　何氏世居番禺之沙湾当宣徳正统间有号渔读居士者名贞字绍元取适于渔常读书遇良夜皓魄当空水天上下一色居士手持竿线呼童冠三五髙歌走舴艋遨嬉于江归则焚香占毕坐牖下吟哦过夜分不寐以为常尤喜饮酒子弟取杜诗之可歌者为越声歌以侑觞居士颓然真率从之饮者孔伯平胡孟时呉侃王子儒皆乡之名士非四人之俦者弗与饮焉景泰己巳之秋盗起南海东西亘数百里没于贼居士见几而作不俟终日王师至讨叛玉石俱焚始为请于官持檄至锺村镇招之全活甚众沙湾人至今徳之居士行必顾义言必顾道将属纩犹顾诸子申以平日之诲言曰吾世宦之后族大以蕃勿倨以髙宁俭而卑忠信基之礼义行之亲贤取善佞者逺之培之植之勿替书诗先其义后其利薄已而厚彼广积而约费惟家庙之奉坟域之治宾师之养窭弱之施则致隆而不可复惜俾子孙承守世世而勿以淫侈壊之则何氏之福与家法并传无涯矣语已而卒居士生洪武戊寅卒之时天顺己卯六月十六日也六世祖讳起龙仕宋官至太常大卿考讳志明妣赵氏初娶三山崔氏清献公七世孙也生子男六人浩瀚淳淑瀞沂女二人继室简氏杨氏无子崔氏先居士二十年卒塟里之罗山六子奉居士柩以卒之年十二月十二日合塟其地俪两继室焉成化岁丙申瀞始至白沙从予游又七年壬寅夏五月乃以其状来乞铭铭曰世之昧昧奔名与利有卓其英以不混世或贵而贱或贱而贵挥觞以为适投竿以为戏故不知老之将至 

　　马甘泉墓铭 

　　宋有名马其名甚大卫公得之空羣莫驾九世曰祯育徳于野一本于身祖徳勿舎今其归矣附于马洒我则铭之后有兴者 

　　陈冕墓铭 

　　伯道有子刘蕡登科责报于天所得几何迈迈子文蹈此髙坟我铭为子显于千春 

　　志孙机圹 

　　成化丙午之岁秋九月七日景易之妇苑氏生次孙以周易筮之得涣之比占曰涣奔其机悔亡因以机名之明年春夏之间疫作里中之儿十五亡于疹机朝病夕愈面光射人见者咸惊其异未几妇携机如外氏得疾将归俄而风雨暴至连数日不止比归疗弗及张目视左右泪澘然下如不忍舍其母然少顷遂絶七月十六日也机生质异常儿清扬婉兮太夫人抚之喜曰似其祖又熟察其寝兴啼笑蚤夜之有常曰无不似天畀我机将恤我后我固无以活之痛哉是月己丑塟白沙蓢园冈冡妇梁氏墓左志其圹以毕予哀云生之异保之未至愧极生哀哀极生媿何以写之为圹记 

　　封燕山左卫经厯张公墓表 

　　公讳子真字伯大姓张氏家南海之西滘村自西滘鼓柁并南下得风水之便其至白沙一日耳余尝闻公于番禺李祯徳孚曰有行人少力田给数口无赢衣食不为耻晩岁既家裕又以其子官征仕郎赠燕山左卫经厯公不色喜自奉养俭约如厯田时对乡人辄自称姓名以语箧命服不以新易故葛巾布裘曰吾素性乃尔即不尔吾敢忘吾初故公之度大一乡一乡人咸嗟以为有徳余闻士不耻贱贫虽富贵而弗骄则不失义不离道入于患得患失碌碌为鄙夫以是考公之迹而揆其所用心谓其无以异于今之人则吾不信也公积于家者厚矣余特表其大节以为世劝公以农业起家故自号曰稼轩示有初也塟西淋乡之某原望之木已拱髙其封若马鬛题曰燕山左卫经厯者公之墓也考讳可达背公于娠鞠公于外氏以成者公之妣梁也生于洪武己酉卒天顺辛巳寿九十三妻何氏子男五长者某征仕郎也次某某孙男八属于余以表公之墓者征仕郎所出丙戌罗伦榜进士泰也近以宰沙阳政最被征时征者类有御史之拜云 

　　○祭文 

　　祷雨祭五方土神文代丁知县作 

　　六月不雨田苖将槁愆伏为灾孰非天造探殃所由谁实召诸惟令不令斯民何辜神不宥过某敢辞死愿沛甘泽以绥赤子 

　　祷雨告各神文代丁知县作 

　　邦有常祀祀为邦主食民知报罔间今古神宜惠民民实頼之弥月不雨苖则槁而某忝为令我民是轸敬祈神休苏我民窘 

　　谢雨文代丁知县作 

　　今令所急者簿书期会而已政教不修何以为邑徒食七品之禄以在民上安能使阴阳和风雨时乎故若某者履任以来未及一载惟不能修厥职而亢旱是忧幸頼天地神灵悯民之穷降兹甘泽诚欣诚荷谨具牲醴用答神赐惟神尚终惠之使永有年 

　　祭大忠祠文代丁知县作俨其堂堂沛其洋洋是谓正气至大至刚上有青天下有黄壤不亡者存焄蒿凄怆维兹仲春谨以牲帛醴齐粢盛庶品式陈明荐尚享 

　　祭菊坡像文 

　　先生宋代之名臣吾乡之前哲巻舒太空之云表里秋潭之月淮蜀委之而有余凝丞尊之而不屑故能効力于当年而全身于晩节猗欤先生挺生南越广厚深沉清通朗彻藐予区区心驰梦谒稽首丹青点兹顽铁庶几百年不逺途辙秋菊之芳寒泉之洌奚而荐之用表贞洁 

　　祭先妣林夫人文 

　　维弘治十年岁次丁巳冬十月己巳朔越廿又一日己丑孝子陈某敢昭告先妣林氏夫人友人刑部主事兰溪姜麟肃具香一束帛一端俾告夫人之墓焚之以表哀慕之诚谨以茶酒时馔用申虔告 

　　祭先师康斋墓文 

　　维成化十八年岁次壬寅十一月日门人新会陈某被征赴阙道出剑江谨具牲醴告于先师聘君康斋先生之墓曰于乎元气之在天地犹其在人之身盛则耳目聪明四体常春其在天地则庶物咸亨太和絪缊先生之生孕三光之精锺河岳之英其当皇明一代元气之淳乎始焉知圣人之可学而至也则因纯公之言而发轫既而信师道之必尊而立也则守伊川之法以迪人此先生所以奋起之勇担当之力而自况于豪杰之伦也先生之教不躐等由涵养以及致知先据徳而后依仁下学上达日新又新启勿助勿忘之训则有见于鸢鱼之飞跃悟无声无臭之妙则自得乎太极之浑沦弟子在门墙者几人尚未足以窥其阈域彼丹青人物者或未暇深考其故而徒摘其一二近似之迹描画之又焉足以尽先生之神某也生长东南抠趋日少三十而后立志五十而未闻道今也欲就而正诸而悲不及先生之存先生有知尚鉴斯文尚享 

　　祭太子少保朱公诚庵先生文代陶亷宪作 

