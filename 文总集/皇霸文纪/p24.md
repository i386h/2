<!-- { "loadSidebar": true } -->
　　献安厘王书【王名圉昭王子】
　　【痤为魏相赵孝成王用虞卿计使人以百里之地请杀痤于魏而欲移从于赵魏王许诺使司徒执痤而未杀也痤献书魏王又遗其后相信陵君书信陵君遽言之王而出之】
　　臣闻赵王以百里之地请杀痤之身夫杀无罪范痤薄故也而得百里之地大利也臣窃为大王美之虽然而有一焉百里之地不可得而死者不可复生也则王必为天下笑矣臣窃以为与其以死人市不若以生人市便也【战国策○史记云王使吏捕之围而未杀痤因上屋骑危谓使者曰与其以死痤市不如以生痤市有如痤死赵不与王地则王将奈何故不若与先定割地然后杀痤魏王曰善】
　　遗信陵君无忌书【无忌安厘王异母弟封信陵君相魏】
　　夫赵魏敌战之国也赵王以咫尺之书来而魏王轻为之杀无罪之痤痤虽不肖故魏之免相也尝以魏之故得罪于赵夫国无用臣外虽得地势不能守然今能守魏者莫如君矣王听赵杀痤之后彊秦袭赵之欲倍赵之割则君将何以止之此君之累也【战国策○王云袭赵之欲倍赵之割此语有以深中信陵之畏矣故免】
　　同前【史记○说苑亦载】
　　痤故魏之免相也赵以地杀痤而魏王听之有如彊秦亦将袭赵之欲则君且奈何
　　田齐
　　闵王【名地宣王子燕乐毅下齐王出走莒楚使淖齿杀之其先陈厉公子完奔齐为工正食采于田
　　至田和为诸侯】
　　遗楚怀王书【王名熊槐威王子】
　　【湣王欲为从长恶楚之与秦合使使遗楚王书楚业已欲和于秦见齐王书犹豫不决下其议羣臣羣臣或言和秦或曰听齐昭睢议当合齐以善韩怀王许之】
　　寡人患楚之不察于尊名也今秦惠王死武王立张仪走魏樗里疾公孙衍用而楚事秦夫樗里疾善乎韩而公孙衍善乎魏楚必事秦韩魏恐必因二人求合于秦则燕赵亦宜事秦四国争事秦则楚为郡县矣王何不与寡人并力收韩魏燕赵与为从而尊周室以案兵息民令于天下莫敢不乐听则王名成矣王率诸侯竝伐破秦必矣王取武关蜀汉之地私呉越之富而擅江海之利韩魏割上党西薄函谷则楚之彊百万也且王欺于张仪亡地汉中兵锉蓝田天下莫不代王怀怒今乃欲先事秦愿大王孰计之【史记】
　　谢孟尝君书
　　【闵王使孟尝君就国于薛客冯暖西游于梁谓梁王曰齐放其大臣孟尝君于诸侯诸侯先迎之者富而兵彊于是梁王虚上位以故相为上将军遣使者黄金千斤车百乘徃聘孟尝君梁使三反孟尝君固辞不徃也齐王闻之君臣恐惧遣太傅赍黄金千斤文车二服剑一封书一谢孟尝君暖复诫孟尝君请立庙于薛】
　　寡人不祥被于宗庙之祟沈于谄谀之臣开辠于君寡人不足为也愿君顾先王之宗庙姑反国綂万人乎【战国防】
　　楚姬匜盘铭【十七字博古圗】
　　齐侯作楚姬寳盘其万年子子孙孙永保用【楚姬匜铭曰齐侯作楚姬寳匜此其盘也楚与齐从亲在湣王时也博古图即以齐侯为湣王亦恐未然】
　　田文【靖郭君婴庶子威王孙嗣立于薛是为孟尝君】
　　遗秦穰侯魏冉书
　　【齐湣王时孟尝君归老于薛秦亡将吕礼相齐欲困苏代代谓孟尝君曰周最于齐至厚也而齐王逐之而聼亲弗相吕礼者欲取秦也齐秦合则亲弗与吕礼重矣有用齐秦必轻君君不如急北兵趋赵以和秦魏收周最以厚行且反齐王之信又禁天下之变齐无秦则天下集齐亲弗必走则齐王孰与为其国也于是孟尝君从之而吕礼嫉害于孟尝君孟尝君惧乃遗穰侯书穰侯言于秦昭王伐齐而吕礼亡齐灭宋欲去孟尝君奔相魏】
　　吾闻秦欲以吕礼収齐齐天下之彊国也子必轻矣齐秦相取以临三晋吕礼必并相矣是子通齐以重吕礼也若齐免于天下之兵其雠子必深矣子不如劝秦王伐齐齐破吾请以所得封子齐破秦畏晋之彊秦必重子以取晋晋国敝于齐而畏秦晋必重子以取秦是子破齐以为功挟晋以为重是子破齐定封秦晋交重子若齐不破吕礼复用子必大穷【史记○战国防薛公为魏谓穰侯曰文闻秦王欲以吕礼收齐以济天下君必轻矣齐秦相聚以临三晋礼必并相之是君收齐以重吕礼也齐免于天下之兵其雠君必深君不如劝秦王令敝邑卒攻齐之事齐破文请以所得封君齐破晋彊秦王畏晋之彊也必重君以取晋齐予晋敝邑而不能支秦晋必重君以事秦是君破齐以为功采晋以为重也破齐定封而秦晋皆重君若齐不破吕礼复用子必大穷矣○鲍云此时文未相魏其言为魏意亲之矣】
　　鲁仲连【齐人好竒伟俶傥之画策而不肯仕宦任职】
　　遗燕将书
　　【燕攻齐取七十余城惟莒卽墨未下齐田单以卽墨破燕杀骑劫初燕将攻下聊城人或谗之燕燕将惧遂保守聊城不敢归田单攻之嵗余士卒多死而聊城不下鲁连乃为书约之矢以射城中燕将因罢兵到防而去故解齐国之围救百姓之死仲连之说也○史记燕将见鲁连书泣三日欲归燕已有隙恐诛欲降齐所杀虏于齐甚众恐复见辱乃自杀】
　　吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断右壤存济北计必为之今楚魏交退燕救不至齐无天下之规与聊城共据朞年之敝卽臣见公之不能得也齐必决之于聊城公无再计彼燕国大乱君臣过计上下迷惑栗腹以十万之众五折于外万乘之国被围于赵壤削主困为天下戮公闻之乎今燕王方寒心独立大臣不足恃国敝旤多民心无所归今公又以聊城之民距全齐之兵朞年不觧是墨翟之守也食人炊骨士无反北之心是孙膑呉起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世功业可明矣上辅孤主以制羣臣下养百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐久存此亦一计也二者显名厚实也愿公熟计而审处一也且吾闻效小节者不能行大威恶小耻者不能立荣名昔管仲射桓公中钩簒也遗公子纠而不能死怯也束缚桎梏辱身也此三行者乡里不通也世主不臣也使管仲终穷抑幽囚而不出慙耻而不见穷年没夀不免为辱人贱行矣然管子并三行之过据齐国之政一匡天下九合诸侯为五霸首名髙天下光照邻国曹沫为鲁君将三战三北而防地千里使曹子之足不离陈计不顾后出必死而不生则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯曹子以一劔之任劫桓公于坛位之上顔色不变而辞气不悖三战之所防一朝而反之天下震动惊骇威信呉楚传名后世若此二公者非不能行小节死小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之【战国防○鲍彪云彪按此书以齐闵为宣王苏代为苏秦事时不合如此者甚众殆为后人传録之误至于此章引栗腹之事说聊城之将葢好事者闻约矢之说惜其书不存拟为之以补亡不暇检校也陈师道正曰鲁仲连说燕将下聊城史不着年其书引栗腹之败此事在其后且田单卽墨起七十余城卽复为齐不闻聊城尚为燕守以齐之事势岂有舍之三十余年而不攻单之兵力三十余年而不能下欤今曰攻之嵗余不下可见为此时燕将守聊城事也史称毅破齐不下者独莒卽墨单纵反间亦言二城而燕世家书聊莒卽墨防亦有三城不下之言果一时事则聊城亦为齐守而非燕将为燕守者此误因聊城不下而引与莒卽墨乱也夫仲连之言正谓栗腹败燕国乱聊城孤守一方并攻势将必拔其言初不渉湣襄昭惠之际所谓楚攻南阳魏攻平陆闵王时楚取淮北单复齐后葢巳复之不闻楚魏交攻之事二事必在后也燕将被谗惧诛连书亦无此意此因乐毅而讹也史又称燕将得书自杀单遂屠聊城尤非事实齐前所杀燕将惟骑劫尔不闻其他此因骑劫而讹也○余祭酒有丁云按聊城事在田单复齐后或当长平之前此书乃引栗腹事故鲍彪疑为后人补撰】
　　同前【史记】
　　吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功败名灭后世无称焉非智也三者世主不臣说士不载故智者不再计勇士不怯死今死生荣辱贵贱尊卑此时不再至愿公详计而无与俗同且楚攻齐之南阳魏攻平陆而齐无南面之心以为亡南阳之害小不如得济北之利大故定计审处之今秦人下兵魏不敢东面衡秦之势成楚国之形危齐弃南阳断右壤定济北计犹且为之也且夫齐之必决于聊城公勿再计今楚魏交退于齐而燕救不至以全齐之兵无天下之规与聊城共据期年之敝则臣见公之不能得也且燕国大乱君臣失计上下迷惑栗腹以十万之众五折于外以万乘之国被围于赵壤削主困为天下僇笑国敝而祸多民无所归心今公又以敝聊之民距全齐之兵是墨翟之守也食人炊骨士无反外之心是孙膑之兵也能见于天下虽然为公计者不如全车甲以报于燕车甲全而归燕燕王必喜身全而归于国士民如见父母交游攘臂而议于世功业可明上辅孤主以制羣臣下养百姓以资说士矫国更俗功名可立也亡意亦捐燕弃世东游于齐乎裂地定封富比乎陶卫世世称孤与齐久存又一计也此两计者显名厚实也愿公详计而审处一焉且吾闻之规小节者不能成荣名恶小耻者不能立大功昔者管夷吾射桓公中其钩簒也遗公子纠不能死怯也束缚桎梏辱也若此三行者世主不臣而乡里不通乡使管子幽囚而不出身死而不反于齐则亦名不免为辱人贱行矣臧获且羞与之同名矣况世俗乎故管子不耻身在缧絏之中而耻天下之不治不耻不死公子纠而耻威之不信于诸侯故兼三行之过而为五霸首名髙天下而光烛邻国曹子为鲁将三战三北而亡地五百里乡使曹子计不反顾议不还踵刎颈而死则亦名不免为败军禽将矣曹子弃三北之耻而退与鲁君计桓公朝天下防诸侯曹子以一劔之任枝桓公之心于坛坫之上顔色不变辞气不悖三战之所亡一朝而复之天下振动诸侯惊骇威加呉越若此二士者非不能成小亷而行小节也以为杀身忘躯絶世灭后功名不立非智也故去感忿之怨立终身之名弃忿悁之节定累世之功是以业与三王争流而名与天壤相弊也愿公择一而行之
　　卽墨富豪
　　遗燕将书
　　【田单齐将也燕军大破齐国单守卽墨知士卒可用乃身操版锸与士卒分功妻妾编行伍之间尽散饮食飨士令甲卒皆伏使老弱女子乘城遗约降于燕燕军皆呼万嵗田单又收人金得千镒令卽墨富豪遗燕将书燕将大喜许之燕军田此益懈田单出军击大败之】
　　卽墨卽降愿无掠虏吾家族妻妾令安堵【田单子】
　　齐人诵【史记荀卿赵人年五十始来游学于齐驺衍术迂大而闳辨奭也文具难施淳于髠久与处时有得善言故齐人颂○七略作齐语】
