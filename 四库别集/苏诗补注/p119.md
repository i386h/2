<!-- { "loadSidebar": true } -->
　　烈士家风【东都事略刘平字士衡祥符人父汉凝官至崇议使平为人任侠善弓马举进士为御史上书言事为丁谓所恶眞宗知其才将用之丁谓曰平将家子知兵若使将西北可以制敌后改尚衣库使知邠州元昊反延帅范雍召平至保安与石元孙合趋土门转鬬三日被执见杀曾巩隆平集刘平景德三年进士寳元初死事延州諡壮武赐平家信陵坊宅一区子庆孙宜孙昌孙贻孙孝孙季孙咸赐官苏舜钦乞用刘石子弟状云臣闻黄徳和以退军妄奏刘平石元孙叛逆朝廷未能辨明即时以兵监围其第及徳和巳伏辜二族未沾恩泽刘平子弟臣虽不识闻其颇知边事用敌西冦必有成功东都事略刘李孙传苏轼为兵部尚书奏言季孙工诗能文至于忠义勇烈有平之风】
　　【愼按景文刘平第六子王氏注以为次子者讹】
　　附刘景文原作【此诗从宋文鉴采出原题云寄苏内翰】
　　倦压鼇头请左鱼笑寻颍尾为西湖二三贤守去非逺六一淸风今不孤四海共知霜鬓满重阳能挿菊花无聚星堂上谁先到欲傍金尊倒玉壶赠朱逊之【并引】
　　元祐六年九月与朱逊之防议于颍或言洛人善接花歳出新枝而菊品尤多逊之曰菊当以黄为正余可鄙也昔叔向闻鬷蔑一言知其为人予于逊之亦云
　　黄花秋节逺自夏小正坤裳有正色鞠衣亦令名一从人伪胜遂与天力争易姓寓非族改顔随所令新竒既易售粹驳宜相倾疾恶逢伯厚识眞似渊明君言我所印世论谁敢评愿君为霜风一扫紫与赪
　　【困学记闻东坡诗黄花秋节逺自夏小正按夏小正九月荣鞠注止引月令非也】
　　愼按此诗施氏原本编后巻饯饮湖上之后今据题改编
　　次韵赵景贶督两欧阳诗破除【一作陈】酒戒
　　商也哀未防歳月忽巳秋祥琴虽未调余悲不敢留矧此乃韵语未入金石流羲之生五子【一作之】总角出银钩吾家有二许下笔两不休君言不能诗此语人信不千钟斯为尧百榼斯为丘陋矣陶士衡当以大白浮酒中那有失醉则不惊鸥明当罚二子已洗两玉舟
　　祥琴【两欧阳丁薛夫人忧时巳免丧故引祥琴事以解之】
　　叔弼云履常不饮故不作诗劝履常饮
　　我本畏酒人临觞未尝诉平生坐诗穷得句忍不吐吐酒茹好诗肝胃生滓污用此较得丧天岂不足付吾侪非二物歳月谁与度悄然得长愁为计已大误二欧非无诗恨子不饮故强为釂【新刻本作嚼讹】一酌将非作愁具成言如皎日援笔当自赋他年五君咏山王一时数履常不饮【任渊陈后山诗注时后山以持律不饮酒】
　　附陈履常次韵
　　五士三不同烦公以诗诉强酒古所辞妙语神其吐自念每累人举扇毋我污复使两欧阳束手不分付平生西方社努力须自度不忧龟九头肯畏语一误顿悟而渐修从此辞世故公然万金产寜能一朝具两生文章家夙记鸣蝉赋请公坚城垒兵来后无数
　　臂痛谒告作三絶句示四君子
　　公退清闲如致仕酒余欢适似还乡不妨更有安心病卧看萦帘一炷香
　　心有何求遣病安年来古井不生澜祗愁戏瓦闲童子却作冷冷一水看
　　古井【孟郊诗妾心古井水波澜誓不起白居易诗无波古井水有节秋竹竿】戏瓦【月光童子事详见楞严经】
　　小阁低窗卧宴温了然非黙亦非言维摩示病吾眞病谁识东坡不二门
　　附陈履常次韵
　　静中有业官成集醉里无何老是乡丈室向来无一物却须天女与拈香
　　竭泽廻波不作难未应天地起风澜是身非有从何病试下先生一着看
　　纸帐熏炉作小温狸奴白牯对防言更无人问维摩诘始是东坡不二门
　　到颍未几公帑已竭斋厨索然戏作
　　我昔在东武吏方谨新书斋厨不知春客至先愁予采杞聊自诳食菊不敢余歳月今几何齿髪日向疎幸此一郡老依然十年初梦饮本来空眞饱竟亦虚尚有赤脚婢能烹赪尾鱼心知皆梦耳愼勿歌归欤
　　公帑【王明淸挥麈后録太祖废藩镇命士人典州于是置公使库遇过客必馆致供餽　无旅寓之叹下至吏卒批支口食以济其乏而平时士大夫造朝不赍粮节用者犹有余以还家近世或以州郡饬厨传为非未解祖宗命意矣○按熈寜初行新法减州郡公使库钱公在宻州有杞菊赋注见前】景贶履常屡有诗督叔弼季黙倡和已许诺矣复以此句挑之
　　君家文律冠西京旋筑诗坛按酒兵袖手莫轻眞将种致师须得老门生明朝郑伯降谁受昨夜条侯壁巳惊从此醉翁天下乐还应一举百觞倾【公自注文忠公赠苏梅诗云我亦愿助勇鼓旗噪其旁快哉天下乐一釂宜百觞】
　　门生【摭言李义山师令狐文公呼小赵公为郎君于文公称门生按东坡为醉翁门下士故云】附陈履常次韵【后山集题云次韵苏公督两欧阳诗】
　　吟声正可虫鸣酒面犹须作老兵岂有文章妨要务孰知诗律自前生向来懐璧眞成罪未必含光不屡惊血指汗顔终缩手此怀端复向谁倾赠月长老
　　天形倚一笠地水转两轮五帝之所运毫端栖一尘功名半幅纸儿女浪苦辛子有折足铛中有五合陈十年此中过却是英特人延我地炉坐语软意甚眞白灰如积雪中有红麒麟【一本作骐驎】勿触红麒麟作灰维那瞠拱手但黙坐墙壁徒谆谆今宵恨客多汗子白巾后夜当独来不须主与賔蒲团坐纸帐自要观我身
　　天形倚笠【虞昺穹天论天形如笠而冐地之表】维那【翻译名义维是纲维华言也那是梵语译为知事亦云悦众隋润州刺史李海防命智琳为断事维那尔后寺立三纲谓上座维那典座也】次韵答钱穆父穆父以仆得汝阴用杭越酬唱韵作诗见寄
　　大耿疲劳已离羣小冯慈爱且当门【公自注轼本以舎弟亲嫌请郡】玉堂不着扶犁手霜鬓偏宜画鹿轓豪杰虽无两王继【公自注谓子直深父】风流犹有二欧存【公自注谓叔弼季黙】淸诗已入新歌舞要使邦人识雅言
　　两王【施氏原注王子直名向弟深父名囘河南人徙居福之侯官厯三世父兵部塟颍之汝阴遂为汝阴人皆第进士文学行义卓然一时与王介甫苏子容为友二公集皆有哭子直诗介甫志深父墓仕为忠武军莭度推官知南顿县欧阳文忠公守颍每从深父质疑问惑后荐充馆职不及用而卒此段新刻删去今补録○又按宋史王向字子直其兄名回字深父王明清挥麈后録王平仁宗朝侍御史三子囘字深父冋字子直向字容季俱列两朝史儒学传云云据此则子直名冋不名向深父乃子直之兄亦非弟也三説不同并存俟考】
　　韩退之孟郊墓铭云以昌其诗举此问王定国当昌其身耶抑昌其诗也来诗下语未契作此答之
　　昌身如饱腹饱尽还当【一作复】饥昌诗如膏面为人作容姿不如昌其气郁郁老不衰虽云老不衰刼坏安所之不如昌其志志一【当作壹】气自随养之塞天地孟轲不吾欺人言魏勃勇股栗向小儿何如鲁连子谈笑却秦师慎【一作谨】勿怨谤谗乃我得道资淤泥生莲花粪壤出菌芝赖此善知识使我枯生荑吾言岂须多冷暖子自知冷暖自知【传灯録防山道明曰如人饮水冷暖自知】
　　送欧阳推官赴华州监酒
　　我观文忠公四子皆超越仲也珠径寸照夜光如月好诗眞脱兎下笔先落鹘知音如周郎议论亦英发文章乃余事学道探窟死为长白主名字书绛阙【公自注熈寜之末仲纯父见仆于京城之东曰吾梦道士持告身授吾曰上帝命汝为长白山主此何祥也明年仲纯父殁】伤心淸颍尾已伴白鸥没喜见三少年俱有千里骨千里不难到莫遣歴块蹶临分出苦语愿子书之笏欧阳推官【名恕按施氏原注文忠公之孙仲纯父名奕之子仲纯官光禄丞早卒又按栾城集薛夫人墓志孙男六人恕雄州防御推官即其人也】华州监【九域志陕西永兴军路华隂郡镇潼军节度所辖监一熈寜四年置铸铁钱据此华州有钱监无酒监志盖失载也】四子【按欧阳文忠公四子长名发字伯和进士出身官至权少府监丞张文潜为作墓志次奕字仲纯次棐次辩注见本巻】颍尾【左传楚子狩于州来次于颍尾注云颍水之尾在下蔡西】
　　十月十四日以病在告独酌
　　翠柏不知秋空庭失摇落幽人得嘉荫露坐方独酌月华稍澄穆雾气尤清薄小儿亦何知相语翁正乐铜炉烧柏子石鼎煑山药一杯赏月露万象纷酬酢此生独何幸风缆欣初泊誓【一作逝】逃顔跖网行赴松乔约莫嫌风有待漫欲戏寥廓泠然心境空彷佛来笙鹤
　　澄穆【陶潜斜川诗序正月五日天气澄穆】
　　附陈履常次韵
　　云月酒下明风露衣上落是中有何好草草成独酌使君顾谓客老子兴不薄饮以全吾眞醉则忘所乐未解饮中趣中之如狂药起舞屡跳踉骂坐失醻酢终能厌多事超然趋澹泊功名无前期山林有成约身将歳华晚意与天宇廓醉醒各有适短长聴鳬鹤
　　独酌试药玉滑盏有懐诸君子明日望夜月庭佳景不可失作诗招之
　　镕铅煮白石作玉眞自欺琢削为酒杯规摹定州瓷荷心虽浅狭镜面良渺弥持此夀佳客到手不容辞曹侯天下平定国岂其师一饮至数石温克颇似之风流越王孙诗酒屡出奇喜我有此客玉杯不徒施请君诘欧陈问疾来何迟呼儿扫月榭扶病良及时
　　曹侯【未详】越王孙【指赵景贶本集赵徳麟字説云余自禁林出守汝南始与越王之孙华原公之子签书君令畤逰】
　　附陈履常次韵
　　仙人弃余粮玉色巳可欺小试换骨方价重十氷瓷灌以长白虹渺若江海弥浮之端不恶举者亦何辞但愧闻道晚早从雁门师律部无明文可复时中之汝阳佳少年三斗亦出奇家有持杯手两好当一施风吹酒面灰月度杯心迟百年容有命一笑当须时
　　欧阳季黙以油烟墨二丸见饷各长寸许戏作小诗
　　书窗拾轻煤拂【别本作佛】帐扫余馥辛勤破千夜收此一寸玉痴人畏老死腐朽同草木欲将东山松湼尽南山竹墨坚人苦脆未用叹不足且当注虫鱼莫草三千犊墨丸【晁以道墨经凡丸剂不可不热又病于热急手为光剂缓手为皴剂一丸即成不利于再叶梦得云两汉间称墨多言丸魏晋以后称螺】拾轻煤【墨经凡墨胶为大有上等煤而胶不如法墨亦不佳如得胶法虽次煤能成善墨古用立煤髙丈余其灶寛腹小口不出突于灶面覆以五斗瓮又盖以五瓮每层涂泥宻约瓮中煤厚住火以鸡羽扫之】东山松【墨经兖沂登宻之间总谓之东山自昔东山之松色泽肥腻性质沈重品推上上】
　　明日复以大鱼为馈重二十斤且求诗故复戏之
　　汉廷九尺人谁似老方朔那将一寸金令足三冬学饷鱼欲自洗鳞尾生卓荦我是骑手聊堪充鹿角【愼按此诗上四句从前一首生来合观二章乃见作者之意所谓以文滑稽也】
　　和赵景贶栽桧
　　汝隂多老桧处处屯苍云地连丹砂井物化靑牛君时有再生枝【公自注颍之灵坛观有再生桧】还作左纽纹王孙有古意书室延淸芬应怜四孺子不堕凡木羣体备松柏姿气含芝术薰初扶鹤立骨未出龙纒筋巢根白蚁乱网叶秋虫纷乃知蔽芾初甚要封殖勤他年皮三寸狐防了不闻
　　左纽纹【太平寰宇记谯县太淸宫有左纽桧范文正太清宫九咏序左纽桧其一也石曼卿诗注引太淸记云老子手植此桧根株枝干皆左纽】
　　附陈履常作【后山集题和徳麟植桧】
