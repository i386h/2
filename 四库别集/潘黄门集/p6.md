<!-- { "loadSidebar": true } -->
奥若稽古帝皇，诞受休命，作我晋室。赫赫文皇，配天并日，大行龙飞，创制改物。沉恩汪濊，流泽洋溢。上齐七政，下绥万邦。四门穆穆，五典克从。惟清缉熙，于变时雍。爱尽事亲，教加百姓，于丧过哀，在祭余敬。后蚕冕幅，躬籍粢盛，六代毕奏，九功咸咏。行敦醇朴，思贯玄玅，莅政端位，临朝光曜。胄子入学，辟雍宗礼，国老恂恂，贵游济济。莫孝匪子，莫悌匪弟，化自外明，训法以礼。犷彼吴楚，称乱三代，世历五伪，年几百载，边垂虔刘，王化阻阂，羽檄星驰，钲骨日榕，帝御群帅，奉辞夺旅。腹心庭争，爪牙疑沮，天监独照，圣策乃举，朝服济江，止戈曜武，野无交兵，役不淹月，僭号归命，稽颡晋阙。邪界蛮流，傍纳百越，表闾旌善，德音爰发。虞人献珍，周书垂诰，酒惧其彝，兽戒其冒。于我大行，纵心所好，道不踰矩，性与道奥，厌厌酣饮，乐不辩颜，桓桓振旅，田无游盘。我德如风，民鹰如兰，靡不夙夜，无感宴安，务农望岁，时或不稔，小心翼翼，恤民以甚，御坐不怡，撤膳振廪。西流垂精，南金抑施。永言孝思，天经地义。问谁暂事，英彦髦士；问谁翼侍，博物君子。潜明神鉴，从众屈己，道济群生，为而不恃，先天弗违，后天降时，万物熙熙，怀而慕思，颙颙缙绅，不谋同辞，岩岩岱宗，想望翠旗。恭惟天行，功成不居，议寝封禅，心栖冲虚，策告不足，太平有余，七十二君，方之蔑如。思乐天德，等寿嵩华，如何寝疾，背世登遐，迁幸梓宫，孤我邦家，龟筮既袭，吉日惟良，永指太极，宁神峻阳。群后擗踊，长诀辒辌。圣灵斯顾，岂伊不伤，家无远迩，邦靡小大，四海供职，同轨毕会。茫茫原野，庭庭素盖，缟辂解驾，白虎弭旆，龙輴即定，玄闼载扃。如天斯崩，如地斯倾，哀哀庶寮，茕茕自愍。彼苍者天，胡宁斯忍， 圣君不返，我独旋轸。
　　
太宰鲁武公诔
　　
昂昂公侯，实天诞育，八元斯九，五臣兹六，揜讨逆节，折冲江湖，走钦擒俭，枭诞弊吴。公于出征，爰整其旅，垒未越郊，麾不及举，秦凉获义，西戎即叙。他人之贤，譬彼丘陵，邈矣公侯，如日之升。泰山其颓，寝疾不兴，遐迩曷仰，社稷焉凭。生则荣易，终哀实难，靡不春华，鲜克岁寒，于呼公陨，率土含酸。赵丧望诸，列国同伤，秦亡蹇叔，舂者不相。桃李不言，下自成行，德之休明，没能弥彰。
　　
杨荆州诔有序
　　
维咸宁元年夏四月乙丑，晋故折冲将军，荆州刺使，东武戴侯荥阳杨使君薨，呜呼哀哉！夫天子建国，诸侯立家，选贤与能，政是以和，周赖尚父，殷凭太阿，矫矫杨侯，晋之爪牙。忠节克明，茂绩维嘉，将宏王略，肃清荒遐。降年不永，玄首未华，衔恨没世，命也奈何，呜呼哀哉！自古在昔，有生必死，身没名垂，先哲所韪。行以号彰，德以述美，敢托旒旗，爰作斯诔。其辞曰：
　　
邈矣远祖，系自有周，昭穆繁昌，枝庶分流，族始伯乔，氏出杨侯，奕世不显，允迪大猷。天厌汉德，龙战未分，伊君祖考，方事之殷。鸟则择木，臣亦简君，投心外朝，策名委身，奋跃渊涂，跨腾风云，或统骁骑，或据领军。笃生戴侯，茂德继期，篡成洪绪，克构堂基，弱冠味道，吴兢惟时。孝实蒸蒸，友亦怡怡，多才丰艺，强记洽闻。目睇毫末，心算无垠，草隶兼善，尺牍必珍。足不辍行，手不释文，翰动若飞，纸落如云。学优则仕，乃从王政，散璞发辉，临轵作令。化行邑里，惠洽百姓。越登司官，肃我朝命，惟此大理，国之宪章，君莅其任，视民如伤，庶狱明慎，行辟端详，听参皋吕，称侔于张。改授农政，于比野王，仓盈瘐亿，国富兵强。煌煌文后，鸿渐晋室，君以兼资，参戎作弼，用锡土宇，膺兹显秩。青社白茅，赤朱其绂。魏氏顺天，圣皇受终烈烈杨侯，实统禁戎，司管阊阖，清我帝宫，苛慝不作，穆如和风。谓督勋劳，班命弥崇。茫茫海岱，玄化未周，滔滔江汉，疆埸分流。秉文兼武，实惟杨侯，既守东筦，乃牧荆州，折冲万里，对扬王休。闻善若惊，疾恶如雠，示威示德，以伐以柔，吴夷凶侈，伪师畏逼，将承仇衅，席卷南极。继褰粮尽，神谋不忒，君子之过，引曲推直，如彼日月，有时则食，负执其咎，功让其力，亦既旋旆，为法受黜，退守丘茔，杜门不出，游目典坟，纵心儒术，祈祈缙绅，升堂入室，靡事不咨，无疑不质。位贬道行，身穷志逸。弗虑弗图，乃寝乃疾，昊天不吊，景命其卒，呜呼哀哉！子囊佐楚，遗言城郢；史鱼谏卫，以尸显政。伊君临终，不忘忠敬，寝伏床蓐，念在朝廷。朝达其辞，夕陨其命。圣王嗟悼，宠赠衾邃。诔德策勋，考终定谥。群辟动怀，邦族挥泪，孤嗣在疚，寮属含悴。赴者同哀，路人增欷，呜呼哀哉！余以顽蔽，覆露重阴，仰追先考，执友之心，俯感知己，识达之深，承讳忉怛， 涕泪沾襟。岂忘载奔，忧病是沉，在疾不省，于亡不临，举声增恸，哀有余音 ，呜呼哀哉！
　　
夏侯常恃诔
　　
夏侯湛字孝若，谯国谯人也。少知名，若干辟太尉府掾，贤良方正，征为太子舍人，尚书郎，野王令，中书郎，南阳相，家艰乞还。顷之，选为太子仆，未就命而世祖崩，天子以为散骑常侍，从班列也。春秋四十有九，元康元年夏五月壬辰寝疾，卒于延熹里第。呜呼哀哉！乃作诔曰：
　　
禹锡玄珪，实曰文命，克名克圣，光启夏政。其在于汉，迈勋惟婴，思弘儒业，小大双名。显祖曜德，牧兖及荆，父守淮岱，治亦有声。英英夫子，灼灼其隽，　飞辩摛藻，华繁玉振，如彼隋和，发彩流润；如彼锦缋，列素点绚。人见其表，　莫测其里，徒谓吾生，文胜则史。心照神交，唯我与子。且历少长，逮观终始，子之承亲，孝齐闵参；子之友悌，和如瑟琴；事君直道，与朋信心，虽实唱高，　犹赏尔音。弱冠厉翼，羽仪初升，公弓既招，皇舆乃征，内赞两宫，外宰黎蒸，　忠节允着，清风载兴。泱彼乐都，宠子惟王，设官建黼，玅简邦良，用取喉舌，相尔南阳。诲训不倦，视人如伤，乃眷北顾，辞禄延熹，余亦偃息，无事明时。畴昔之游，二纪于兹，班白携手，何叹如之。居吾语女，众实胜寡，人恶隽逸，　俗疵文雅。执戟疲杨，长沙投贾，无谓尔高，子居物下，子乃洗然，变色易容，　慨然叹曰：道固不同，为人由己，匪我求蒙，谁毁谁誉，何去何从。莫涅匪缁，　莫磨匪磷，子独正色，居屈志伸，虽不尔以，犹致其身，献替尽规，媚兹一人。　谠言忠谋，世祖是嘉，将仆储皇，奉辔承华。先朝末命，圣烈显加，入侍帝闼，　出光厥家。我闻积善，神降之吉，宜享遐纪，长保天秩，如何斯人，而有斯疾，曾未知命，中年陨卒，呜呼哀哉！惟尔之存，匪爵而贵，甘食美服，重珍兼味。临终遗誓，永锡尔类。敛以时袭，殡不简器，谁能拔俗，生尽其养，孰是养生，而博其葬，渊哉若人，纵心条畅。杰操明达，困而弥亮。柩辂既祖，容体长归，　存亡永诀，逝者不追。望子旧车，览尔遗衣，愊尔失声，迸涕交挥，非子为恸，吾恸为谁？呜呼哀哉！日往月来，暑退寒袭，零露沾凝，劲风凄急。惨尔其伤，念我良执。适子素馆，抚孤相泣，前思未弭，后感仍集，激悲满怀，逝矣安及，呜呼哀哉！
　　
马洴督诔　　　
　　
惟元康七年秋九月十五日，晋故督守关中侯扶风马君卒，呜呼哀哉！初雍部之内属羌反，未弭，而编户之氐又肆逆焉。虽王旅致讨，终于殄灭，而蜂趸有毒，骤失小利，俾百姓流亡，频于涂炭。建威丧元于好畤，州伯宵遯乎大溪，若夫偏师裨将之陨首覆车者，盖以十数；剖伏专城，纡青拖墨之司，奔走失其守者，相望于境。秦陇之僭，巩更为魁，既己袭洴，而馆其县，子以渺尔之身，介乎重围之里，率寡弱之众，据十雉之城，群氏如猬毛而起，四面雨射城中，城中凿穴而处，负户而汲，木石将尽，樵苏乏竭，刍尧罄绝，于是乎发梁栋而用之，蜀以铁锁机关，既纵礨而又升焉爨陈焦之麦，柿梠桷之松，用能薪刍不匮，人畜取给，青烟傍起，枥马长鸣。凶丑骇而疑惧，乃阙地而攻。子攻命穴浚堑，寘湖镭瓶以侦之，将穿城响作，因焚穬火熏之，潜氐歼焉。久之，安西之救至，竟免虎口之厄，全数百万石之积。文契书于幕府，圣朝畴咨，进以显秩，殊以幢盖之制。而州之有司，乃以私隶数口，谷数十斛，考讯吏兵，以槚楚之辞连之。大将军屡抗其疏曰；敦固守孤城，独当群寇，以少御众，载离寒暑；临危奋节，保谷全城。而雍州从事，忌敦勋效，极推小疵，非所以褒奖元功，宜解敦禁劾假授。诏书遽许，而子固以下狱发愤而卒也。
　　
朝廷闻而伤之，策书曰：「皇帝咨故督守关中侯马敦，忠勇果毅，率属有方，固守孤城，危逼获济。宠秩未加，不幸丧亡，朕用悼焉。今追赠牙门将军印绶，祠以少牢，魂而有灵，加兹宠荣」。然洁士之闻秽，其庸致思乎。若乃下吏之肆其噤害，则皆妒之徒也。嗟乎！妒之欺善，亦抑贸首之雠也。语曰：或见其子，慎无为善。言固可以若是，悲夫！昔承丘之战，县贲父御鲁庄公，马惊败绩。贲父曰：他日未尝败绩，而今败绩，是无勇也。遂死之。圉人浴马，有流矢在白肉。 公曰：非其罪也。乃诔之。汉明帝时有司马叔持者，白日于都市，手剑父雠，视死如归，亦命史臣班固为之诔。然则忠孝义烈之流，慷慨非命而死者，缀辞之士。 未之或遗也，天子既已策而赠之，微臣托乎旧史之末，敢阙其文哉？乃作诔曰：
　　
