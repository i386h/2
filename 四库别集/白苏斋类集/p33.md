<!-- { "loadSidebar": true } -->
沈明远所著<寓简>载：宣、政间，一老人居通衢，第宅园池，花竹幽深。后房声色侈丽，奉养极厚，午时不至厅事，未尝与贵士相接。喜读书，议论甚高。一夕岁暮，雪中合乐张宴甚盛，子弟侍坐，夜久未罢，而雪势愈盛。宰相趋朝，驺唱过门。老人顾子弟曰：「汝辈无妄意功名，纵得显位，不免如马上趋朝辈忍冻矣。」沈存中<笔谈>载：石曼卿居河下曲，邻有隐者，曼卿访之，延曼卿饮，丽人甚多，各执肴果，持乐器。一丽人酌酒以进，酒罢乐作，群艳执果肴者萃立于前。食罢，则分列左右。又<三柳轩杂识>：浔南甘棠湖之南，有孟氏世业渔钓，门阑萧然，竹篱茆舍。主人出见客，葛衫草履，容止语言，真江上渔人也。舍四周皆渔器，腥秽触人。稍即厅事，如富贵家。指使庄客，听命惟谨，已可惊怪。顷至中堂，榱题轩楹，皆以髹涂，间以雕彩，器服灿然夺目，至于酒胾，莫不旨佳。久之，出妓女三四人，容色纤丽，服饰绚烂，所唱皆京师新声。王氏<明月篇>载：李时可者，名凤，胜国人，倜傥喜结客。同时有杨维祯者，亦侈，挟四青衣，浮江过其家。时可访之，舟中之器，黄金犀玉相半。时可开筵樱桃下，玛瑙作埒，红氍毹覆之，三数丽人行酒，并绝色。以赤玉柈盛脯，白玉斗盛浆，皆盈尺。后挈家去，不知所在。三人者，自奉皆过于王侯。盖抱奇才，负大用，而世乏具眼，不用于世，故颓然放于声酒之间，以自排遣。断乎当升之大隐之列，不可与卓王孙诸守财虏伍也。<寓简>所载老人夜宴训子语尤奇，其志愤激，其语似笑似骂。世有此等异人，而使之不用，岂非唱驺诸公之耻哉！中郎曰：「不用他也好。不然，则亦唱驺诸公矣。」
瞿洞观为余言：曾有以星术见王元美，时僚友数人在坐，争谈星命。元美曰：「吾不用若算，吾自晓大八字。」问何为大八字。曰：「我知人人都是要死去的。」
朱希真<东方智士说>曰：东方有人，自号智士，才多而狂。凡古昔圣贤与当世公卿长者，皆摘其短阙而非之。然地寒力薄，终岁不免饥冻。里有富人，建第宅甲其国中，车马奴婢，钟鼓帷帐咸备。一旦，富人召智士语之曰：「吾将远游，今以居第贷子。凡室中金宝资生之具无乏，暂听子用，还则归我。」富人登车而出，智士杖策而入。僮仆奴妾，罗拜堂下，各效其所典簿籍以听命，号智士曰「假公」。智士因遍观居第，富实伟丽过王者，喜甚。忽更衣束圊，仰视其舍卑狭，俯阅其基湫隘，心郁然不乐，召纲纪让之：「此地高广，而圊不称。」仆曰：「惟假公教。」智士因令彻旧营新，狭者广之，庳者增之，曰：「如此以当暑热，如此以蔽风雨。」既藻其棁，又丹其楹。至于聚筹积灰，扇蝇攘蛆，皆有法度。事或未当，朝移夕改，必善必奇。智士躬执斤帚，与役夫杂作，手足疮茧，头蓬面垢，昼夜废眠食，忉忉焉惟恐圊之未美也。不觉阅岁，尚未落也。忽阍者奔告曰：「阿郎至矣！」智士仓皇弃帚而趋，迎富人于堂下。富人劳之曰：「子居第乐乎？」智士恍然自失曰：「自君之出，吾唯圊是务。初不知堂中之温密，别馆之虚凉。北榭之风，南楼之月，西园花竹之胜，吾未经目。后房歌舞之妙，吾未尝举躅。虫纲琴瑟，尘栖锺鼎，不知岁月之及。子复归，而我当去也！」富人揖而出之。智士还于故庐，且叹，悒悒而死。
宋时一老人，置酒大会。酒阑，语众曰：「老人即今且去。」摄衣正坐，奄奄欲逝。诸子惶遂呼号，乞留一言。老人曰：「我何言？第一，五更起。」诸子未喻。老人曰：「惟五更可以干当自家事。」诸子曰：「家中幸丰，何用早起？举家诸事，皆是自家事，岂有分别？」老人曰：「所谓自家事，是死时将得去者。」罗近溪语人曰：「某幼时，与族兄访一亲长。此老颇饶富，凡事如意，时疾已亟，数对某兄弟叹气。归途谓族兄：『此翁无不如意者，而数数叹气何也？兄试谓我仕宦至为宰相，临终时有气叹否？』族兄曰：『诚恐不免。』某曰：『如此我等须寻不叹气事为之。』」夫不叹气事即是临终将得去者，我辈壮年，便当干办，不宜更待衰老也。
堕地小儿，便解以目睨人，以口求乳，以手揽物，饥之而泣，饱之而止，是何物也哉？习也。初生何习乎？曰：有之，是千生熏染来者也。使无此者，则不生此人矣。然则人固将任习乎？曰：轮回业苦，皆此为孽，那可任也。将除习乎？曰：无习无性，无性无习。习如可除，性亦可断矣。
友人谓余曰：「近来觉利心都尽，尚余名障耳。」余谓：「此孔圣人所难者，子奈何易之？」友人惊曰：「圣人尚有利名心耶？」曰：「昔孔子不耻执鞭，岂非利乎？疾没世而名不称，岂非名乎？试内省种种思念，循种种意根，果有离名离利时否？窃恐一刻无名利，则外之耳目口鼻，内之心知意识，几于泯灭无遗，惟就枕鼾睡，或者暂闲。而纷纷得失，复现梦境。然则人虽睡梦，尚恐未能离名利也，而况醒乎？何也？其眼耳鼻舌等为之祟也。有眼即欲察色，有耳即欲听声，有鼻即欲齅香，有舌即欲尝味。有名即有利，有利即有种种可意声色香味以悦诸根，无名则贱，贱则无利，无利则穷饿以死，遑悦耳目口鼻乎哉！则人虽欲不好名不好利也，亦不可得矣。是故饼饵者，稚子之利也。布缕者，妇人之利也。谷粟者，农之利也。取直者，工之利也。积贷者，商之利也。华膴者，仕之利也。闲适者，隐士之利也。功伐者，志士之利也。形体渐大，好利弥广，然俱是饼饵之初心所变化耳。稚子而誉以慧，则悦。妇人而誉以贤，则悦。农夫而誉以勤，则悦。工誉以巧，则悦。商誉以良，则悦。仕誉以卿相，则悦。隐士誉以巢、许，则悦。志士誉以皋、傅，则悦。形体渐大，好名弥奢，然俱是悦慧之初心所畅发耳。稚子好其小，壮夫好其大。知者好而巧，愚者好而拙。小则易见，大则不觉。拙者可厌，而巧者难知也。安见小者为好，而大非好耶？拙者为好，而巧非好耶？」「然则古有挥金尘玉者，彼岂好利人乎？」曰：「此精于利者也，好其大而忘其小，故逃名之士，名转附焉；虽曰逃之，其实就之也。」「然则名利固无害耶？」曰：「大有害。季伦以利杀身，而嵇康以名殒命，其余不可胜数。名利至毒，何可好也。」「然则凡民不可好，而圣人又奈何好之？」曰：「惟圣而后能好。圣人之于利名也，我情既尔，恒物当然。各安其利，共享其名。孔子之所絜以治平也。洞烛利源，穷极名根。好与不好，烟销冰释，瞿昙之所住以度世也。」
界有定方，东南西北，乃可分耳。无起无止，宁有定方。无定方则世人所号东南西北者，我不信也。时有定限，今古修短，乃可分耳。无初无终，宁有定限。无定限则世人所号古今修短者，我不信也。
古人云：「若取自己自心为究竟，必有他物他人为对治。」精哉！摄<楞严>五阴之魄，追<圆觉>四相之魂矣。嘿契斯语，乃有趋向。
吴尚之问：「六尘虚妄，我知之矣，奈此目前山河大地何？」余曰：「<楞严经>云『根尘同源』，子知六尘之虚妄，而不知六根之虚妄，何也？」
拥炉次，忽闻咄咄之声，细听乃出汤瓶中。童子曰：「何也？」余曰：「地水火风，激而为此声也。」童子曰：「人之咄咄嗟叹，谁激之乎？」余曰：「亦地亦水亦火亦风也。我也，尔也，汤瓶也，此三物者等耳。」
里中某，凶人也。或曰其家门风，或曰其家阴地应出恶人，或曰其宅门有某星合生此人，或曰其人火病发时凶狠尤甚，或曰某八字应破家。或曰某人面肉横生，那得不性凶。余曰：「诸君恶之否？」曰：「甚恶之。」余笑曰：「此不由渠也，渠如一傀儡耳，而掣其左右者又系大幻师，其人欲不凶恶何可得乎？」曰：「恶之非耶？」曰：「我亦恶之，但渠为恶不可奈何，我与诸君之恶恶，亦出于不可奈何。」诸君皆大笑。
学未至圆通，合己见则是，违己见则非。如以南方之舟，笑北方之车；以鹤胫之长，憎凫胫之短。夫不责己之有见，而责人之异见。岂不悖哉！
或曰：不执己见是乎？曰：既有见，安得是；既有是，安得不执。无见可执，亦无是非。
笑独臂之异，而不知两臂之未尝不异也。叹湿化之奇，而不知胞胎之未尝不奇也。观此大地五谷蔬果，感湿感热，茁焉怒生，如雨后菌蕈，尤易生易萎。人身亦然。从精血酝酿生，亦湿热所化也，与菌蕈奚异？夫以忽然湿热所化之躯，噉湿熟忽然所化之物，以延刹那之命，而于其中竞长竞短，不亦可耻之甚乎！
农工商贾，厮养皂隶，所作之事，日化月迁；所说之语，亦日异月殊，以其新也。惟俗学终身在人涎沫下作生涯，无一新语，大可厌。
<楞严经>曰：「因明立所，所既妄立，生汝妄能，无能异中，炽然成异。」又曰：「如是三种，颠倒相续，皆是觉明。明了知性，因了发相，从妄见生。山河大地，诸有为相，次第迁流。因此虚妄，终而复始。」嗟夫，嗟夫！明了之毒，一至此哉！学道之人，惟恐不明，惟恐不了。定要分疏得下，解脱得通，可谓错用心矣。
学道者取圣人，而不知有取非圣人也。舍凡夫，而不知有舍即凡夫也。以圣人求圣人，以凡夫脱凡夫，恶乎可！或曰：无取无舍，即圣人耶？余曰：若即圣人，仍不离取；若非圣人，仍不离舍。嘿契而已，非言可诠。
东坡知扬州，梦行山水间，一虎来噬。方惊怖，有紫衣道人挥袖障公，叱虎使去。明旦，一紫衣道士投谒，曰：「夜出不知惊畏否？」公咄曰：「鼠子乃敢尔！」道士惶骇而退。宋徽宗游神霄等梦，亦此类。化人令穆王神游，固非奇事也，然亦可笑。心识之，不为我有矣。
<癸辛杂识>云：今时风俗薄甚。昔日投门状有大状、小状。大状则全纸，小状则半纸。今时之刺，大不盈掌，足见礼之薄矣。然此说所非者，正今之所是。所谓薄俗者，正今之所谓厚俗也。是非厚薄，宁有定论。
宗门中戒律甚严，不贪佛，不贪法，不贪涅盘，是持不贪戒。不嗔生死，不嗔凡劣，是持不嗔戒。不起念，无念障；不求佛，无佛障；不求法，无法障；是持不痴戒。不离析名相，不割裂道理，是持不杀戒。偷心冥绝，不犯他人苗稼，是持不盗戒。不染着真如，不浸淫妙理，是持不淫戒。不赞佛祖，是持绮语戒。不诃下劣，是持恶口戒。生佛不二，是持两舌戒，此名真戒。十地菩萨、大阿罗汉，犹是破戒人。
