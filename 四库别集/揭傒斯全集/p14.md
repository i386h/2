<!-- { "loadSidebar": true } -->
　　涧水古今流，空山还自秋。涧深不可厉，秋至令人愁。悠悠涧边路，涧水流不住。还从云际来，却向人间去。青松澹留人，日日涧水滨。林风朝响异，云月夜光新。时应抱琴者，相遇青松下。

　　○画鸭 
　　春草细还生，春雏养渐成。茸茸毛色起，应解自呼名。

　　○梦游麻原 
　　麻姑第三谷，旴水郡城西。竹里沽春酒，云间度碧溪。山藏华子隐，水囓谢公题。行入桃花去，渔郎正自迷。

　　○题聂氏陶轩 
　　开阁南山下，日对南山云。青松俯前楹，秋菊被中园。翳翳修竹林，清泉出其间。岁晏农务息，衔杯乐余闲。时在邻曲游 【时在，四部丛刊本、海山仙馆本作「时从」。】 ，共称稼穑难。达人贵知已，俗士多所牵。以兹谢簪绂，委心此南轩。列植既敷荣，佳兴日已繁。读书斅儿子 【斅，四部丛刊本误作「数」，海山仙馆本作「教」。】 ，余事焉足言。

　　○清江黄氏池亭 【亭名玉壶冰 【四部丛刊本题作题清江黄氏池亭亭名玉壶冰。】 】 
　　新亭环碧池，池水何漾深。偶携尘外侣，薄言此窥临。惴惴若有畏，凭凭如弗任 【如，四部丛刊本作「知」。】 。既抱执盈念，仍怀履薄心。白日丽晴辉 【晴辉，四部丛刊本作「清辉」。】 ，微风在远林。洞然忽无际 【洞然，四部丛刊本作「洞达」。】 ，澄明谐素襟 【澄明，四部丛刊本作「征明」。】 。还君玉如意，理我云门琴。

　　○参禅图 【图写洞宾、黄龙、东坡、佛印】 
　　两山从两禅，异代各谈玄。绝壁浮春树，空山响夜泉。共遗行住想，俱断去来缘。此日开图画，焚香亦爽然。

　　○送王员外还朝 
　　几回鹓鹭接朝班，两载云林限九关。书到忽如衔命至，亲情不忍送君还。滕王楼阁沧波上，徐孺祠堂湖水间。此日相于无限意，明朝回首但云山。

　　○送涂云章访旧武昌却入京师 
　　垂云厉惊风，万里摩高圆 【万里，四部丛刊本作「万重」。】 。蟠龙皷巨浪 【蟠龙，四部丛刊本作「蟠泥」。】 ，岂顾九重渊 【顾，四部丛刊本作「愿」。】 。毛生入楚庭，颖脱俄顷间。粲粲涂公子 【涂公子，四部丛刊本、海山仙馆本作「一公子」。】 ，长啸起丘樊。朝辞豫章台，暮过匡庐山。大帆割鹦鹉，极目空波澜。黄鹄锦袍仙，吹笙紫霞端。相顾一笑粲，青春满南天。黄金筑高台，更觉郭隗贤；联翩乐剧辈，相逐入幽燕。平明九门开，剑佩踰五千。岂无一字荐，倾倒平生言。东风杏花开，待我蓟门前。

　　○初春以事暂之庐陵过临江望孔庙丽泽楼 
　　清江遶郡流，江上更高楼。晓树重重合，寒云片片浮。王春涵丽泽，客路倚孤舟。意极无由驻，非关慕胜游。

　　○归舟 
　　汀洲春草徧，风雨独归时。大舸中流下，青山两岸移。鸦啼木郎庙，人祭水神祠。波浪争掀舞，艰难久自知。

　　○小孤山晓发和蔡思敬韵 
　　日落霞明锦浪翻，崖倾石峭白云闲。乾坤上下雄孤柱，吴蜀东南壮此关 【吴蜀，四部丛刊本作「巴蜀」，海山仙馆本作「瓜蜀」。】 。神物夜移风动地，仙舟晓度月漫山。回瞻绝顶登临处，空翠冥蒙杳霭间。

　　○安庆阻风和李提举韵 
　　十五年来筮仕余，扁舟五度泊龙舒。城东稍见新移屋，郡里犹闻旧读书。背郭峯峦云住近，满阶榆柳客行疎。民淳俗简承平久，便欲投簪此卜居。

　　○三月晦日舟中送春得诗字 【舟中，四部丛刊本无。】 
　　变化无穷极 【穷极，四部丛刊本作「终极」。】 ，形气递推移。昨日名园中，徂春忽在兹。晔晔华林彩，繁阴绿成帷。徒结游女怀，祇增志士悲。况此客行子，风水积川坻。抚壮思始荣，临芳念将衰。安知盛长后，不有坚凝时。俯瞰江水流，仰与东风期。各言蚤还归，毋劳东山诗。

　　○大信晚泊呈舟中诸公 
　　千家杨柳江当门，东梁西梁两岸蹲。连樯大舰集日昏，摐金伐皷海上闻。小江更出采石后，前人立功后人守。大信花，采石酒，陌上相逢莫回首。

　　○扬州蕃厘观观琼花和壁间郑损诗 
　　扬州初看琼花发，古壁仍寻郑损诗。勃律天西千片玉，蓬莱宫里万年枝。俗人争讶羣仙聚，后土深培劫火时。不用色香分别甚，悠悠今古恨如丝。

　　○入黄河和李提举韵 
　　黄河发西极，浩浩纳众浑。势挟天地转，怒作雷霆犇。小大无不容，至明若大昏。阴阳有逆顺，水性无亡存。梦乘牛斗槎，濯足昆仑源。俯视大瀛海，独为百谷尊。

　　○过古宿迁和李提举韵 
　　望极长怀古，行多敢惮烦？山分郯子国，地近峄阳村。莽莽风沙暗，苍苍烟景繁。黄河西北岸，最觉断人魂。

　　○白杨河看月 
　　白杨河上看明月，昔人曾照今人别。茅屋数家河上村，化作三山白银阙。波平风静棹歌来，万顷冲融镜面开。今夜江南忆游子，空瞻云汉上昭回。茫茫万里燕齐路，北斗纵横泰阶曙。黄河东逝月西流，明日南风过洪去 【洪，四部丛刊本作「拱」，海山仙馆本作「淇」，均误。洪，指吕梁洪。】 。

　　○过吕梁宿云梦城下相传汉高祖伪游云梦至此而得韩信后人因以名其城即彭越之故都也故老犹能历历指其处遂与诸公分韵赋诗予得黄字 
　　九城如连环，城城郁相当。长河贯其中，限以偃蹇横之吕梁。至大元年秋九月，扁舟自此于武皇。崩波雷浪震天地，千里飒■〈沓风〉吹秋霜。羣山下赴如奔马，乱石飞渡如驱羊。东西鱼贯牵百丈，进寸退尺奋且僵。齐声唱和争抑扬，观者胆掉神为伤。岂知重来悉游憩，但见一叶浮天光。长风吹起不遗力，倐忽迁转迷四方。暮投云梦城下宿，登高四顾增慨慷。老翁长揖为予说，汉祖此致韩齐王。梁王彭越亦都此，遗踪隐隐犹可详。忆昔英雄起丰沛，四方龙战玄以黄。颠嬴馘项继虞夏，建历四百何恢张。惟天设险为国防，万古祇为争战场。连城一已平，桑麦何茫茫，吕梁之险真康庄。

　　○纪见和李提举韵 
　　犹瞻吴楚郊，已过邳徐州。扬帆涉吕梁，千里惟平畴。桑枣青如山，极目烟霞稠。前途问行客，往事询老叟。上船自讙呼，下船自歌讴。谁怜村野人，茅茨大如舟。连年困水旱，蚕麦两不收。今麦虽渐熟，或可宽穷愁。复恐死旦夕，不得待有秋。死者委道路，生者仍漂流。天道良好乖，谁贻抚字羞。赈恤国有典，荒政古所修。陈诗纪所经，讵足补远猷。

　　○歌风台和李提举 
　　万乘东归火德开，汉皇曾此宴高台。沛中父老讴歌入，海内英雄倒载回。汤沐空余清泗在，风云长似翠华来 【长似，四部丛刊本、海山仙馆本作「犹似」。】 。穹碑立断沧江上 【沧江，四部丛刊本、海山仙馆本作「苍烟」。】 ，静阅人间几劫灰。

　　○永济渠阻风呈李提举诸公 
　　永济渠边至治年，渠边茅屋几人烟？潇潇风雨孤舟泊，漭漭山河独鸟悬。到海已无千里地，还朝初近九重天。不忧留滞忧离别，君向辽阳我在燕。

　　○入闸和蔡思敬 
　　吾闻马都水，昔在至元中，建议舒供贡，为渠使会通。京师天下本，舟楫老臣功。列闸观初意，应将万世同。

　　○宿武城和蔡思敬 
　　桑阴渐薄麦秋清，水岸层层护废城。古市夹河分向背，藂祠依树阅枯荣。南风掩冉随波细，北斗阑干照夜明。欲试牛刀谁敢继？无眠怀古到钟声。

　　○过陵州和蔡思敬 
　　宿待三商正，行行五两偏。读碑官柳下，沽酒市桥边。闻见朝朝笔，谈谐夜夜船。此行殊未已，此意更怆然。

　　○皇舅墓 
　　陵州北四十五里，有古碑河上，俗称皇舅墓，因泊舟登岸读之。题曰：魏安东将军青州刺史庄公高使君碑。字画高古，文多残阙不可读。其略云：君讳优，字仲游，渤海人，文昭皇太后之第二兄，皇后之父也。太和二十年丙子四月二十九日卒，年三十九 【按：魏书外戚传云：高使君名高偃，字仲游，太和十年卒。正始中，赠安东将军、都督、青州刺史，谥曰庄侯。永平元年以其女为皇后。并云高仲游系文昭皇后之弟。与此碑所记大异，未知孰是。】 。二十一年正月假葬于某，而迁葬之岁月亦不可考，惟后书「大代正光四年岁次癸卯月管黄钟某日立石」，意必是年所迁也。土人云，墓已堕河中，往往有见石马在水中者。其西有巨冢四，云亦君之疑冢焉。碑前有空缺处，刻云：至元二十四年重立。则碑已仆而复立。碑今去河不数尺，河势湍悍，恐年岁间不可复存。李公有诗，予亦用韵。
　　石麟无迹树无阡，肠断穹碑绝岸边。地里犹称皇舅墓，河流曾是使君田。参差虚冢空横野，剥落残碑仅识年。片石存亡何足计，谁能更与望西迁。

　　○晓发齐家堰和李提举即事 
　　苍凉悄怆复宵寥，日射金毫百万条。细雨蒙蒙吹面冷，长云冉冉去人遥。南村北陌车中铎，后浪前波水际瓢。惟有无穷杨柳色，孤舟行处欲相招。

　　○河间郡治宋熙宁初尝建门曰瀛海之门其废已久皇庆初右师刘郎中出为总筦方营度重建以代去不果郡人郭氏者出私帑成之至是翰林胡编修持太常陈博士所为序求予赋之为赋长句 
　　门从延佑改元成，名自熙宁故国征。飞观重开三百载，戍楼曾近五千楹。已宜洞达情无壅，更视高明令必行。太史初心贤士志，莫徒形胜压沧瀛。

　　○蔡氏四适堂诗 【诗，四部丛刊本无。】 
　　君不见，车辘辘，长安陌上争驰逐！朝出游，暮还宿，问何所得荣与辱。又不见，或渔于渊，或樵于山，或耕或牧，其心和且闲，我欲从之生羽翰。丰之东 【丰之东，四部丛刊本作「丰之东兮」。】 ，丽之阳，有美一入，大溪之傍。水竹兮萧萧，云木兮苍苍，弹鸣琴兮不下堂。禾在囷，薪在屋，黄鸡皮，白鱼腹，嘉客来，新酒熟。君之乐，惟日不足。

　　○齿落 
　　去秋病齿今朝落，眼暗年侵日就衰。扰扰彭殇方失笑，悠悠世事总成悲。

　　○子陵独钓图 【四部丛刊本题作题严陵独钓图。】 
　　何事玄纁入里闾，羊裘暂脱就安车。空令太史惊同寝，犹把狂奴视报书。一出聊为天子重，诸公莫道故人疏。朝廷自足中兴士，且放桐江着老渔。

　　○鼯鼠食瓜图 【四部丛刊本题前有「题」字。】 
　　种瓜中园，予亦勤止。瓜长而实，汝则残止。虽则残止，予敢汝雠？天实汝生，予将何尤 【何尤，四部丛刊本、海山仙馆本作「何仇」。】 ！汝食之甘，既肆既闲。实之食矣，无伤于根 【于根，四部丛刊本、海山仙馆本作「予根」。】 。根存而微，惟予之穷。根盛而实，惟乃之功。

