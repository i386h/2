<!-- { "loadSidebar": true } -->
　　偶入青楼访爱卿，梦游水浒见豪英。无穷冤抑当阶诉，身后何人报不平。

　　却说上皇把梦中之事，对李师师说知。李师师奏曰：“凡人正直者，必然为神也。莫非宋江已死，显灵托梦与陛下？”当夜上皇嗟叹不已。

　　次日早朝，会群臣于偏殿。当日童贯、蔡京、高俅、杨戩朝罢，累恐圣问宋江之事，已出宫去了。只有宿太尉侍侧。上皇便问宿元景曰：“卿知楚州安抚宋江消息否？”宿太尉奏曰：“臣虽未知安抚消息，臣昨夜得一梦，甚是奇怪。”上皇问曰：“卿作得何梦？”宿太尉奏曰：“臣梦见宋江诉说，陛下以药酒见赐而死。楚人怜其忠义，葬于本州南门外蓼儿洼内，建立祠堂，四时享祭。”上皇听罢曰：“此与朕梦无异。卿可差人，往楚州访察此事，急来回报。”宿太尉圣旨出宫，差官楚州探听。次日上皇驾临文德殿，高俅、杨戩在侧。圣上问曰：“汝等知楚州宋江消息否？”二人不敢启奏，各言不知。上皇展转心疑。

　　却说宿太尉差官，回来备说宋江蒙赐药酒而死。葬于楚州蓼儿洼。更有吴用、花荣、李逵三人，一处埋葬。百姓哀怜，盖造祠堂于墓侧。宿太尉引来入内，备奏前事。天子见说，不胜伤感。次日早朝，上皇究问前事。责治高俅、杨戩之罪，终被蔡京、童贯二贼曲为掩饰，不加其罪。喝退高俅、杨戩，即便究赍酒使臣，不期这臣离楚州回，已死于路。宿太尉次日见上皇于偏殿，将宋江为臣忠义，显灵士庶之事，奏闻天子。上皇准奏，宣宋江亲弟宋清，承袭宋江名爵。是时，宋清已感风疾，不愿为官，上表辞谢。上皇怜其孝道，赐钱十万贯，田三十〖千〗亩，以赠其家。待其子孙，朝廷录用。后来宋清生一子宋安平，应赴科举，官至秘书学士。上皇依宿太尉所奏，亲书圣旨，勅封宋江为忠义烈济灵应侯。仍勅赐钱，往梁山泊起盖庙宇，大建祠堂，妆塑宋江等没〖殁〗于王事及诸将神像。勅赐牌额，御笔亲书“靖忠之庙”。济州奉勅，于梁山泊起造庙宇。但见：

　　金钉朱户，玉柱银门。画栋彫梁，朱簷绿瓦。碧栏干低应轩窗，绣幙帘高悬宝鉴。五间大殿，中悬勅书金牌。两庑长廊，彩画出将入相。绿槐影里，流星门高接青云。翠柳阴中，靖忠庙直侵霄汉。黄金殿上，有宋公明等三十六员天罡正将。两廊之内，列朱仝〖武〗为头七十二座地煞将军。门前侍徒狰狞，部下神兵勇猛。庶民恭敬正神祗，祀典朝参忠烈帝。万年香火享无尽，千载功勋标史记。

　　天罡尽已归天界，地煞还应入地中。千古为神皆庙食，万年青史播英雄。

　　后来宋公明累累显神，百姓四时享祭不绝。梁山泊内，祈风得风，祈雨得雨。又在楚州蓼儿洼，亦显灵应。彼处人民，重建大殿，添设两廊，奏请赐额。至今古迹尚存。太史公有唐律二首哀挽：

　　莫把行藏怨老天，韩彭当日亦堪怜。一心征腊摧锋日，百战擒辽破敌年
　　煞曜罡星今已矣，奸臣贼相尚何然。早知鸩毒埋黄壤，斈取鸱夷泛钓舡。

　　又：

　　生当庙食死封侯，男子平生志已酧。铁马夜嘶三〖山〗月暗，玄猴秋啸暮云稠。
　　不须出处求真迹，却喜忠良作话头。千古蓼洼埋玉地，落花啼鸟总関愁。


注：
简本任青州的是孙岳，但前文叙后来中矢亡。繁本黄信任青州。
本回卢俊义的卢均作庐，可能为庐州之误，均改。
驲：驿。


