<!-- { "loadSidebar": true } -->
    湘君曰：“予闻太阴君少时，曾咏湘竹，亦是此调。”月君大惊。鲍师曰：“幽明一理，天人一致。吟于蒲台，已闻于湘水矣。”湘君曰：“帝南巡而崩，已百有十岁，予少一岁，子妹少二岁，追至湘川，自沈于此，乃诗家往往加以艳词绮语，助其笔墨风流，冥司不肯少贷。予姊妹以肇端于屈平之寄托，所以概置勿论。”月君曰：“风雅狂生，不可一世，我辈犹不加宥而谁宥之？若责之以义，彼亦将神仙为忌才也。”众神女皆大笑。随辞出水府，湘君等欲送，鲍师固止之。
    乃至洞庭湖，见君山如一翠髻，浮于水面，微风不动，皎月初升，恍若水精世界。月君吟诗曰：蛟龙何处且潜灵，应是沈冥醉未醒。
    清镜一规九万顷，中央涌出佛头青。
    吟甫毕，狂风卷地，骇浪拍天。月君与鲍师隐于云端，遥见一妙年龙女，引数个垂鬟，踏浪而来，大叫：“恩师何在？”
    鲍姑视之，乃当日以仙艾授于王炜，得入龙宫，医好其女，龙君遂以妻之。是在粤南之事，今却在洞庭湖中，未知其由。随应曰：“龙女犹能念及我哉？”龙女曰：“何意数百年不得见恩师之面！”固邀入水府。鲍姑曰：“不如君山顶之佳也。”于是同蹑山顶。顷刻设席，珍羞充仞，，鲍师问：“何以移居于此？
    曰：“分藩于洞庭湖，洞庭君即王郎也。”鲍师：“安在？”
    曰：“为射阳君请去看甓社湖蚌珠。”月君问：“看之何意？”
    龙女曰：“此珠飞潜灵异，各水府所未有者。”移时宴毕，献月君伽楠天然如意一枝，献鲍母旃檀天然如意一枝，曰：“物虽细微，出自天工，非人力也。”早见朱旗丹旆，紫盖黄钺，蔽天而来，巡湖神报洞庭君驾回矣。鲍姥与月君即起告别，龙女挽留不住，跪送于道左。
    爰造衡山。南岳夫人迎至朱阙，延入离光殿，小宴款待。
    月君曰：“略去繁文，方是神仙之道。”夫人曰：“荆南蛮浴，大概不能知礼，妾等亦难出乎其类。”因问月君：“奉敕斩除劫数，何事闲游？”鲍师曰：“所谓偷得浮生半日闲耳。”各拊掌而笑。又互相议论神道、仙道之分，鲍师曰：“仙属纯阳，神则纯阴，然乃世间城隍土地之神也。若五岳之神，或亦阴阳各半耶？”夫人曰：“然。龙亦纯阳，而位居乎阴，故水府之神亦阴阳相半耳。”月君离席，伫立露台，见回雁一峰，正当殿背，笑谓夫人曰：“言别于此峰可乎？”遂齐飞至峰顶。熊湘蛮JY溪峒之胜，尽在掌中，月君曰：“观止矣。”
    别过夫人，竟适粤西。觉山川毒气，弥弥漫漫，若火蒸者然。月君曰：“冰中有蚕，雪中有蛆，毒气中乃能生人耶？”
    鲍师曰：“蚕生于冰，蛆生于雪，皆为贵物。若人生于毒气中，则贱一等。”即欲去之。顾见一石峰，明洁如玉，宛如女子之形，眉弯两道，髻绾一窝，素手半垂，玉指微露，虽画工亦所不及。视其发际，有朱砂篆三字，曰“石丫头。”月君笑曰：“既系丫头，曷不嫁人？”石应声曰：“烦二仙为我通媒也。”
    月君大惊曰：“石言于晋，师旷谓石不能言，盖有凭耳。此殆有凭附者与？”鲍师曰：“否，乃其自言也。我游粤南时，已久知之。”石朗言曰：“既已久知，请赠一诗，不杜驾临。”鲍师请月君赠之。月君曰：“我于此有未明，无处落想。请师太太赠以片言，为彼光宠。”鲍师即题石背云：枉教人唤石丫头，何不芳年便嫁休？
    只为良媒无处觅，甘心独立万千秋。
    那石朗声谢曰：近有官宦竟要将我移去，得此诗，可以止其邪念矣。并请落了款，留个圣迹。鲍姑就添注“西池仙子鲍某题”。月君再视其容，若含笑者然。
    遂取路都匀而造云南，曰：“黔为滇之喉吭，尚少一镇以抚之。”迨六诏洞山，约略历遍，省君谓鲍姑曰：“滇之山，其脉散漫而无灵穴，气则疏浊而不蔚秀，非产人材处也。”鲍师曰：“万国水皆顺流，唯滇之水则倒行，斯亦奇事，足征此邦之易叛。”月君曰：“我正恶此。”因吟一绝云：此水何为独倒行？朝宗无路更无情。
    藩王要窃皇王命，人意能违天道行。
    鲍师大笑曰：“此诗可移赠燕王。”
    即渡泸水，至于蜀中，登峨嵋之巅。时方暮春，霰珠扑面，劲于铁粒，刚风剪衣，利若锋刃。月君曰：“凡人奈何？”鲍师曰：“凡人岂能当此？或三伏时备重裘而登，然亦不能过宿也。”月君曰：“我视峨嵋之高，约一百二十余里，更有高于此山者乎？”鲍姑曰：“无之。惟昆仑与姑射又高，乃仙山也。”
    月君曰：“山之至高者曰岳，何以峨嵋不称为岳耶？”鲍姑曰：“岳者，五方五帝所居，历代天子多有祀典。若峨嵋，不但天子不能祀，即神亦不能居也。譬如高才博学之士，人不能测其涯岸，难以相亲，皆掉臂去之耳。”月君大笑。其山巅之正南，有石如镜面，大可亩许，其前有大壑，壑之外有石壁，壁上凿有“峨嵋洞天”四大字，横径皆丈余，旁注曰“坡仙笔”。鲍姑曰：“当日东坡书此，原有径路可至壁前。迨后百年，有应龙出于石中，裂成为壑，今内遗有龙种。世人妄谓东坡腾空而书，岂镌石匠工亦能腾空者耶？”月君曰：“有道者与世人言，犹之乎向蠛蠓而说鲲鹏，对蜉蝣而谈蛟龙也。”俯视壑内，有小龙，锦鳞朱鬣，长止数寸，形如四足蛇，而具五爪，游泳跳跃，其首宛然龙也。又至一峻坂，斜侧不能步。二仙各离坂尺许，踏空而行。行经三折，见一石洞，洞中坐一老僧，赤身跣足，遍体皆缠藤萝。忽闻树震山鸣，腥风卷至，则两只猛虎径扑二仙。月君以手指之，虎遂伏而不动。问鲍姥曰：“此何僧也？”鲍姥曰：“我亦不能知。大约已证正果，恐凡人伤其肌骨，故留虎以守之耳。此岂可无诗耶？”月君乃题于洞壁曰：何日空岩下，跏趺入定真。
    藤萝缠瘦骨，虎豹护枯身。
    应入无生路，常为不灭人。
    茫茫尧甲子，天地几回春？
    随离了峨嵋，来向成都，览永安宫之遗址与浣花草堂之故迹，渡濯锦江，登剑阁。回望蜀中，真一万里石穴，关口仅容方轨，设在千寻峭壁之间，一夫守之，万夫莫能上也。月君因口占五律一首云：剑阁千夫御，阴平一旅过。
    可怜汉统系，才得蜀山河。
    邈妇心难泯，谌孙泪不磨。
    从来佞臣舌，覆国胜矛戈。
    出了剑关，由栈道至秦中。先循边塞而行，月君请至西极一登昆仑，鲍姥曰：“此上真休浣处也。”又请游姑射，鲍姥曰：“神人藐姑乃男子身，既无正事，何得远谒！诗家误于‘姑’字，多用到美人身上去，真梦中语耳！”月君曰：“微师言，我亦道是神女。”又请教：“无缺于西北，则昆仑之外果五天乎？”
    鲍师日：“地陷于东南，指海而言也；天缺于西北，谓日月光所弗及，非无天也。故《山海经》言‘有烛龙衔珠以照幽谷’。”
    月君曰：“有人乎？”曰：“但有奇形异状之禽兽。若并禽兽无之，则烛龙亦可不照。”月君曰：“师乃仙子中之张华也。”
    遂游二华。月君指玉女峰曰：“此石称玉女乎？”因题云：谁与锡嘉名？得向云霄立！
    偶有玉女过，笑云不我识。
    鲍姥曰：“此峰擅名已久，何以贬之？”曰：“为其不及石丫头也。丫头肌理缜密，玉女则粗而有筋；丫头眉目如画，玉女不过略似人形；丫头娉婷有致，玉女身材太觉笨重；玉女叩之默然，丫头则应答如响。如此玉女，何异于享大名而寡于学问者乎？世人之分美恶以耳，我则以目，焉不贬诸？”
    离了二华，道终南，相近乾陵。鲍师曰：“则天在其中，最能缠人，宜亟行也。”已逾百里，忽见月光惨淡，雾气飞扬，隐隐有美女十人前导，喝曰：“大周武皇帝驾到，速来迎接！”
    月君视之，一垂老妇人，并无冠帔，头挽盘龙肉髻，身披团凤单衫，紫练花裙，旧绫绣袜，伫立浓雾之内。传谕曰：“嫦娥为月殿之主，鲍姑乃瑶池之客，与朕并无统属，可请至行宫，以宾礼相见。”即回身先去。十个美人簇拥着鲍师、月君而行，至一古庙。庙内齐齐整整塑着那十个美人的形容。月君心以为怪。那时武后降阶迎人，先向月君贺喜，又向鲍姑叙旧。月君曰：“师与后是故交乎？”鲍师曰：“后本大罗天女，所以识面。”
    武后曰：“朕福运未艾，奈上帝苛刻，不令转世再登皇极，又不许仍归天女之班，以致沉沦于此。又自巢贼发掘寝宫，冠履珠玉皆被窃去，几致不可见客。望太阴主救援则个！”月君曰：“事由上帝，未敢与闻。”武后曰：“不然。朕是个女英雄，尔亦是女英雄，英雄惜英雄，汤火有所不顾，何其懦也！”鲍师道：“且请教援手之法。”武后曰：“朕今为上帝所弃，意欲归于魔道，出世横行一番，以畅前生未了之志。但要太阴主与掌教者一言耳。”月君曰：“余与刹魔从未谋面，小仙避魔如仇，岂能为后作缘？”说毕，即欲起身。武后勃然变色，谓鲍姑曰：“朕沦落千年，今日寻得一个对手！请问嫦娥，奉命杀伐中原，因何夤夜到此，倩朕去暗中行事？我今首与上帝，尔等皆系明证！”十美人嚷曰：“我等皆所目击！”月君忍不住，把袖中手巾一幅，向着十女抛去，尽裹在内，藏于袖中，拉鲍姥道：“我们去休！”
    武后大怒，向空指手划脚，只见铙饭大小的冰雹，无数打将下来，月君又取手帕一方，抛向空中，却像似片大石板，冰雹乒乒乓乓都打在石板上，一块也不得下来，武后就脱下裙子，也要来裹月君。鲍姑一手接住道：“请各收了神通，我有道理。”
    武后巴不能个解纷，就道：“愿闻仙师尊命。”鲍姥道：“且俟太阴相会刹魔时，我劝他一说，何如？”武后道：“如果未会，太阴主身边玉玺，印与一颗，就是用情了。”鲍姥劝月君道：“今日之会，良非偶尔。天后得印而有遭逢，何莫非太阴主提携之力？人天路上，岂无再会之日乎？”月君道：“可笑他不好好相商，要同我去见上帝，这不是个女光棍图赖人么？难道我怕他不成！”
