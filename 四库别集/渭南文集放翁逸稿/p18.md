<!-- { "loadSidebar": true } -->
　　国家自崇宁来大臣専权政事号令不合天下心卒以致乱然积治已久文风不衰故人材彬彬进士髙第及以文辞进于朝者亦多称得人祖宗之泽犹在党籍诸家为时论所贬者其文又自为一体精深雅健追还唐元和之盛及髙皇帝中兴虽披荆棘立朝廷中朝人物悉防于行在虽中原未平而诏令有承平风识者知社稷方永太平未艾也故给事中傅公以是时典西省文书得名尤盛公天资忠义絶人自金人蹂躏中原建炎中大驾南渡敌吞噬不遗力几犯属车之尘眇眇然书生位未通显独涕泗感激请提孤军横遏其冲卫乗舆论功埒诸大将及驻驆防稽公遂为浙东帅始隠然有大臣望虽摈斥不容而士论愈归及在东省御史力诋去之然犹知公为一代大儒葢公论不可揜如此公遗文百余巻嗣孙穉贫甚手自钞録以传后世未能竟乃先缉外制数百篇属某为序公之文固天下所愿见而取法某未成童时公过先少师毎获出拜侍立被公教诲讵今七十余年幸犹后死得论序公文亦幸矣某闻文以气为主出处无媿气乃不挠韩栁之不敌世所知也公自政和讫绍兴阅世变多矣白首一节不少屈于权贵不附时论以苟登用毎言敌言畔臣必愤然扼腕裂眦有不与俱生之意士大夫稍有退缩者辄正色责之若讐一时士气为之振起今观其制告之词可概见也公讳崧卿字子骏于虖贤哉开禧元年九月某日太中大夫充寳谟阁待制致仕山阴县开国子食邑五百户赐紫金鱼袋陆某谨序
　　闻鼙録序
　　元丰初置武学先太师以三馆兼判学事今学制规模多出于公而防问亦具载家集中后百余年某从子朴作闻鼙録若干篇论孙吴遗意欲上之朝且乞序于某某懦且老非能知武事者朴许国自奋之志亦某所媿也乃从其请开禧元年十一月丁夘陆某序
　　周益公文集序
　　天之降才固己不同而文人之才尤异将使之发册作命陈谟奉议则必畀之以闳富淹贯温厚尔雅之才而处之以帷幄宻勿之地故其位与才常相称然后其文足以纪非常之事明难喻之指藻饰治具风动天下书黄麻之诏镂白玉之牒藏之金匮石室可谓盛矣若夫将使之阐道德之原发天地之秘放而及于鸟兽虫鱼草木之情则畀之才亦必雄浑卓荦穷幽极微又畀以逺逰穷处排摈斥疎使之磨礲龃龉濒于寒饿以大发其藏故其所赋之才与所居之地亦若造物有意于其间者虽不用于时而自足以传后世此二者造物岂真有意哉亦理之自然古今一揆也大丞相太师益公自少壮时以进士博学宏词叠二科起家不数年厯太学三馆予实定交于是时时固多豪隽不羣之士然落笔立论倾动一座无敢婴其锋者惟公一人中虽暂斥而玉烟剑气三秀之芝非穷山腐壊所能湮没复出于时极文章礼乐之用絶世独立遂登相辅虽去视草之地而大诏令典册孝宗皇帝犹特以属公于虖圣主之心亦如造物非私公以富贵葢大官重任不极不久则无以尽公之才也公既薨逾年公之子纶以公遗文号省斋文稿者属予为之序公在位久崇论谹议丰功伟绩见于朝廷传之夷狄者何可胜数予独论其文者墓有碑史有传非集序非当及也开禧元年十二月甲子太中大夫宝谟阁待制致仕山阴县开国子食邑五百户赐紫金鱼袋陆某谨序
　　宣城李虞部诗序
　　宣之为郡自晋唐至本朝地望常重来为守者不知几人而风流咏咏谢宣城实为之冠生其乡者几人而歌诗复古梅宛陵独擅其宗此两公葢与敬亭之山俱不磨矣故宣之士多工于文而五七字为尤工唐有李推官以诗名当代其家传遗诗得数百篇以诗考之葢与皮陆同时欤自推官后世世得能诗声当元丰间有虞部公作诗益工推官清新警迈极鍜链之妙而虞部则规模思致宏放简逺自宛陵出如刘子骏文学不尽与父同议者亦不能优劣之也予得其两世遗编于虞部之曽孙临海太守兼字孟达孟达固诗人葢渊源二祖而能不媿者推官虞部之家世讳字与其学术行治葢各见于其墓刻家牒予独志其诗云开禧三年六月丙午太中大夫寳谟阁待制致仕渭南县开国伯食邑八百户赐紫金鱼袋陆某谨序
　　曽裘父诗集序
　　古之説诗曰言志夫得志而形于言如陶周公召公吉甫固所谓志也若遭变遇防流离困悴自道其不得志是亦志也然感激悲伤忧时闵己托情寓物使人读之至于太息流涕固难矣至于安时处顺超然事外不矜不挫不诬不怼发为文辞冲澹简逺读之者遗声利冥得丧如见东郭顺子悠然意消岂不又难哉如吾临川曽裘父之诗其殆庶几于是乎予绍兴己夘庚辰间始识裘父于行在所自是数见其诗所养愈深而诗亦加工比予来官临川则裘父已没欲求其遗书而予蒙恩召归至今以为恨友人赵去华彦稴寄裘父艇亝小集来曰愿序以数十语然裘父得意可传之作葢不止此遗珠弃璧识者兴叹去华为郡博士尚能博访之稍増编帙计无甚难者敢以为请裘父讳季貍及与建炎过江诸贤防尤见赏于东湖徐公嘉定元年二月丁酉山阴陆某序
　　送岩电道人入蜀序
　　王衍一生酣豢富贵乃以口不言钱自髙岩电本张氏子施药説相不受人一钱乃自称姓钱以滑稽玩世古今相反有如此者忽来告放翁言将西入蜀乃书以遗之他日到青城大峩雾中鹄鸣诸名山见孙思邈朱桃椎张四郎尒朱先生姚小太尉谯天授尹先觉辈有问放翁安否者可出此巻相与一笑
　　邢刍甫字序
　　卫诗美武公之德一章曰瞻彼淇澳緑竹猗猗终之曰有斐君子终不可谖兮淇大川也见淇而思武公可也王刍萹竹草之微者亦见而思焉则思之至矣此所谓终不可谖兮者欤吾友邢子名淇请字于予予复之曰士之仕者能使一国一邑之人安其政而无怨疾嘲讥亦已难矣况见其乡阅而咨嗟追慕岂不甚难哉今卫人于武公见其地而思之见其草木而思之见其草之微者如王刍萹竹而思之况遇其子孙又将何如哉人不我忘于我何加然使人不怨疾嘲讥又咨嗟追慕久而不忘必有以得之矣故为士者于此不可不知勉也请字子曰刍甫刍甫勉之仕而使一国一邑之人不忘相处而使乡闾党友不忘相与记其行事以为法传其言论风防诵习而勉于善岂不美哉嘉定元年四月已未山阴陆某序
　　曽温伯字序
　　尧舜去今逺矣其言传于今者葢寡惟直而温与寛而栗之言再见焉方是时教化之所覃人才之所慕全徳如夔陶所言是岂戒其不足哉至商周之间始有得圣人之清圣人之和者清近直和近温则既分而二矣若汉汲长孺事君无隠天下为之直然去古之全徳又益以逺贑川曽君黯方其入家塾也大父大卿公用苏子由张芸叟字其子孙例字之曰温伯葢以古全徳训之有其义而亡其説温伯请于予曰愿有以补之以终大父之意予慨然叹曰自大卿至温伯三世传嫡徳亦克肖其有以承此训矣序其敢辞嘉定元年五月辛酉山阴陆某序
　　天童无用禅师语録序
　　虙羲一画发天地之秘迦叶一笑尽先佛之传净名一黙曽防一唯丁一牛刀扁一车轮临济一喝徳山一棒妙喜一竹篦子皆同此闗捩但恨欠人承当天童无用禅师葢卓尔能承当者未见妙喜大事已毕岂有住山示众之语可累编简哉放翁谓若不投之水火无有是处惟韩退之所云火其书其语差似痛快又恐退之亦止是説得耳五百年后此话大行方知无用与放翁却是同参嘉定元年秋九月丙辰序
　　陈长翁文集序
　　汉之文章犹有六经余味及建武中兴礼乐法度粲然如西京时惟文章顿衰自班孟坚已不能望太史公之淳深崔蔡晚出遂坠卑弱识者累欷而已我宋更靖康旤变之后髙皇帝受命中兴虽囏难颠沛文章独不少衰得志者司诏令垂金石流落不偶者娱忧纾愤发为诗骚视中原盛时皆略可无媿可谓盛矣久而寖微或以纎巧摘裂为文或以卑陋俚俗为诗后生或为之变而不自知方是时能居今行古卓然杰立于頽波之外如吾长翁者岂易得哉其子师文来乞予为长翁集序乃寓吾叹以慰其子且以慰长翁于地下云长翁髙邮陈氏讳造字唐卿嘉定二年三月丁巳渭南伯陆某务观序













　　渭南文集巻十五
　　钦定四库全书
　　渭南文集巻十六
　　宋　陆防　撰
　　成都府江渎庙碑【淳熙四年五月一日】
　　自古水土之功莫先乎禹纪其事莫备乎禹贡之篇禹贡之所载莫详乎江汉曰嶓冡导漾东流为汉又曰岷山导江某尝登嶓冢之山有泉涓涓出两山间是为汉水之源事与经合及西逰岷山欲穷江源而不可得葢自蜀境之西大山广谷谽谺起伏西南走蛮夷中皆岷山也则江所従来尤荒逺难知而汉过三澨至大别之麓亦卒附江以达于海故江为四渎之首三代典祀秩视诸侯而楚大国亦以为望有事必祷祠焉可谓盛哉成都自唐有江渎庙其南临江唐末节度使髙骈大城成都庙与江始隔厯五代之乱淫昏割裂神弗受职庙亦弗治宋兴干德三年平蜀越八年当开寳六年有诏自京师绘图遣工侈大庙制杰阁广殿脩廊防宇闻于天下庆厯七年故太师忠烈潞公以枢宻直学士来作牧则又筑大堂并庙东南以为彻祭饮福之所而庙益宏丽矣厥后虽屡缮治有司不力寖以大壊上漏旁穿风雨入屋支倾苴罅苟偷岁月淳熙二年六月今尹敷文阁待制范公之始至也躬执性币祗肃祀事既退读开寳中修庙碑惕然改容曰此太祖皇帝之诏敢弗防南出登堂见忠烈公之识则又叹曰潞国予自出也敢弗嗣始有葺庙意矣防岁旱公洁斋以祷曰三日而雨且大治祠宇以报如期髙下洽足岁以大穰公饶私余蛮夷顺服乃自三年某月庀工讫四年五月庙成总其费木以章计者八千一百二十有八竹以个计者四万九千四百七十甎甓钉以枚计者十八万七千七百二十有四丹青黝垩以斤计者一万八十有七梓匠役徒以口计者二万三千八百为屋二百有九间墙六千八百七十尺庙之制度复还开寳庆厯之盛而有加焉于是府之属吏来请其刻文丽牲之石且系以诗诗曰井络之躔下应岷山蟠踞华夷江出其间奔蹴三峡放于荆扬我考禹迹九州茫茫千础之宫肇自开寳吏靡严恭庭有茀草范公来止事神是力庙未克成当食太息江流东倾于海朝宗庙成公归与某俱东壮哉汤汤环我蜀城万古不竭亦配公名
　　行在宁夀观碑
