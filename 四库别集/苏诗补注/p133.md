<!-- { "loadSidebar": true } -->
　　贬英州【宋史哲宗本纪绍圣元年知定州苏轼坐前掌制命语涉讥讪贬知英州本传绍圣初以本官知英州寻降一官贬寜逺军节度副使惠州安置危素东坡书院记绍圣元年四月公以侍御史虞荣来之邵言落职夺一官知和州寻知英州六月惠州安置十月至惠州本集有乞舟行赴英州状九域志广南东路英州军事治眞阳县太平寰宇记广州浈阳县地汉旧县梁改东衡州隋开皇十年废为眞阳县伪汉干和五年于此置英州去东京四千里】
　　愼按此诗施氏原本在遗诗巻中今据时地移编于此
　　临城道中作【并引】
　　予初赴中山连日风埃未尝了了见太行也今将适岭表颇以是为恨过临城内丘天气忽清彻西望太行草木可数冈峦北走崖谷秀杰忽悟叹曰吾南迁其速返乎退之衡山之祥也书以付迈使志之
　　逐客何人着眼看太行千里送征鞍未应愚谷能留栁可独衡山解识韩
　　临城【太平寰宇记临城属赵州在定州西南一百里汉于此置房子县天寳元年改临城】内丘【太平寰宇记汉中丘县隋改内丘属赵州大业二年改属邢州在州西南五十八里】太行【述征记太行山首始于河内北至幽州凡百岭逺亘十三州之界有八陉】愚谷【水经注时水又屈而迳杜山北有愚公谷齐桓公时公隠于谷隣有认其驹者公以与之太平寰宇记愚公谷在临淄县本杜山名愚公山愚公谷栁子厚愚溪诗序余以触罪谪潇水上爱是溪家焉古有愚公谷故更之谓愚溪】过汤隂市得豌豆大麦粥示三儿子
　　朔野方赤地河壖但黄尘秋霖暗豆荚【一作漆】夏旱臞麦人逆旅唱晨粥行庖得时珍青斑照匕箸脆响鸣牙龈玉食谢故吏风餐便逐臣漂零竟何适浩荡寄此身争劝加餐【一作饮】食实无负吏民何当万里客归及三年新汤隂【元和郡县志相州汤隂县有荡水因以为名太平寰宇记荡水在县治北县在相州南四十里】豌豆【尔雅谓之戎菽辽志谓之囘鹘豆本草其苖柔弱宛宛然故得名嫩时色绿老则斑麻】被命南迁途中寄定武同僚
　　人事千头及万头得时何喜失时忧只知紫绶三公贵不觉黄粱一梦防适见恩纶临定武忽遭分职赴英州南行若到江干侧休宿浔阳旧酒楼
　　愼按此诗施氏原本不载新刻在续补下巻今据题移编于此
　　子由新修汝州龙兴寺吴画壁
　　丹青久衰工不艺人物尤难到今世每摹市井作公卿画手悬知是徒吴生已与不传死那复典刑留近嵗人间几处变西方尽【一作画】作波涛翻海势细观手面分转侧妙筭毫厘得天契始知眞放本精微不比狂花生客慧似闻遗墨留汝海古壁蜗涎可垂涕力捐金帛扶栋宇错落浮云巻新霁使君坐啸清梦余几叠衣纹数衿袂他年吊古知有人姓名聊记东坡弟
　　龙兴画壁【栾城后集汝州龙兴寺修吴画殿记云绍圣元年四月予谪守汝阳与通守李君纯绎游龙兴寺观华严小殿其东西夹皆道子所画东为维摩文殊西为佛成道屋瓦弊漏涂栈缺弛几侵于风雨时有僧惠眞方葺寺大殿乃使先治此予与李君亦少助焉不逾月坚顽如新于殿脊中得记曰治平丙午苏氏维政所葺众异之谓前后葺此皆苏氏岂偶然哉○愼按明道杂志以龙兴寺为天庆观又云上人于殿脊上火珠中见有书字记建殿年月后复书曰某年月日有姓苏人重修与子由所记不同当以栾城集为正】狂花【楞严经其人无故不动目睛瞪以发劳则于虚空别见狂华】汝海【十三州志梁县周南鄙邑秦灭周迁其人于此谓之阳人聚元和郡县志河南道汝州临汝郡汉河南郡之梁县地隋开皇四年移伊州理于此大业中改汝州以汝水为名】
　　【愼按宋史哲宗本纪绍圣元年二月以邓润甫为尚书左丞三月苏辙罢知汝州先生南迁时子由已到汝州任矣】
　　过高邮寄孙君孚
　　过淮风气清一洗尘埃容水木渐幽茂菰蒲杂游龙可怜夜合花靑枝散红茸羙人游不归一笑谁当供故园在何处已偃手种松我行忽失路归梦山千【一作千山】重闻君有负郭二顷收横纵巻野毕秋获殷牀闻夜舂乐哉何所忧社【一作杜】酒粥面醲宦游岂不好毋令到千钟高邮【太平寰宇记淮南道扬州领县七高邮其一也宋割髙邮县建军】孙君孚【东都事畧孙升字君孚初以天章阁出知应天后贬果州团练副使汀州安置刘延世孙公谈圃序云绍圣改元凡仕于元祐而贵显者例皆窜贬湖南岭表独孙公一人迁于临汀公元祐时歴三院迁左史为中书舎人忤时宰以集贤修撰留守南都后迁天章阁待制其谪官也自南都为归州遂以散秩谪临汀在汀二年以疾终公讳升字君孚高邮人○愼按刘述之与孙同时孙谪汀州刘时官长汀县故其所述视史加详东坡南行过高邮正君孚谪归州时也君孚名升两处皆同施氏原注谓君孚名叔者讹今驳正】夜合花【崔豹古今注欲蠲人之忿则赠以青囊夜合其叶至暮即合故名合昏又云夜合本草此树叶似皂荚及槐五月花红白色上有丝茸】
　　仆所至未尝出游过长芦闻复禅师病甚不可不一问既见则有间矣明日阻风复留见之作三絶句呈闻复并请转呈参寥子各赋数首
　　亦知壶子不死敢问老聃所游瑟瑟寒松露骨耽耽老【一作病】虎埀头
　　长芦【吴船録长芦寺为达摩一苇浮渡处传法正宗记初逹摩于梁普通元年泛海至广州刺史萧昂表闻次年十月至建康武帝召对祖知初机不契是月潜之江北后人于渡处创长芦院续灯録眞州长芦崇福禅院祖印禅师名智福所建师江州人】闻复【名思聪详见本巻前聪上人诗注中】
　　莫言西蜀万里且到南华一游扶病江边送客杖挐浦口回头
　　南华【始兴志南华寺在县南六十里峯峦环抱状如莲花其东南曹溪之水出焉梁时天竺僧智药至溪口闻水香掬而饮之曰此水上流有胜地遂谒土人曹叔良叔良者魏武之裔孙也因舍宅为寺唐仪凤间卢惠能传黄梅衣钵居之是为六祖】
　　老去此生一诀兴来明日重防卧闻三老白事半夜南风打头
　　打头风【猗觉寮杂记风之逆者舟人谓之打头风元微之诗江喧过云雨船泊打头风白乐天诗白苹香处打头风】
　　六月七日泊金陵阻风得钟山泉公书寄诗为谢
　　今日江头天色恶礟车云起风欲作独望钟山唤寳公林间白塔如孤鹤宝公骨冷唤不闻却有老泉来唤人电眸虎齿霹雳舌爲予吹散千峯雪【一作云】南行万里亦何事一酌曹溪知水味他年若画蒋山图爲【一作仍】作泉公唤居士
　　泉公【传灯録蒋山佛慧禅师名法泉生随州时氏出家博极羣书过目成诵号雅泉万巻熙寜中住钟山】礟车云【国史补暴风之有礟车云王直方诗话舟人占云若礟车起急避之】宝公白塔【僧史宝公大士讳宝志手足鹰爪初建康朱氏妇闻儿啼鹰巢中梯树得之养以为子七岁依钟山僧俭出家梁天监初卓锡于钟山十三年入灭塟定林寺前独龙冈建塔五层塔前建开善寺勑王筠撰碑文】虎齿【山海经云西王母状如人狗尾蓬头戴胜善啸穆天子传注云西王母虎齿蓬髪施氏原注牵混为一今为详析】曹溪【注见前首南华下】
　　赠清凉寺和长老
　　代北初辞没马尘江南来见卧云人问禅不契前三语施佛空留丈六身老去山林徒梦想雨余钟鼓更淸新防须一洗黄茅瘴未用深藏白巾
　　淸凉寺【金陵梵刹志石头山清凉寺在府城西清凉门内古清凉山吴顺义中徐温建为兴教寺南唐改为石头清凉大道塲宋太平兴国五年改清凉广恵禅寺南渡后重修陆防有记】和长老【失考】施佛【本集阿弥陀佛赞序云苏轼之妻王氏名闵之年四十六元祐八年八月卒于京师临终之夕遗言舍所受用使其子迈迨过为画阿弥陀佛绍圣元年六月九日像成奉安于金陵清凉寺赞中又有丈六金身不爲大之语】
　　予前后守倅余杭凡五年夏秋之间蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作是诗
　　忠孝王家千柱宫东坡作吏五年中中和堂上东南颊独有人间万里风
　　中和堂【咸淳临安志嘉定六年李埴中和堂记畧云始钱王镠于其宫作堂名阅礼本朝至和中威敏孙公沔来守此土易名中和守居负鳯凰山堂跨山凭髙苏公尝谓下瞰海门洞视万里观览之杰抑可想见西湖游览志中和堂在凤凰山下暑月最快】
　　慈湖夹【一本作峡讹】阻风五首
　　捍索桅竿立啸空篙师酣寝浪花中故应菅蒯知心腹弱缆能争万里风
　　慈湖夹【元和郡县志慈湖在当涂北六十五里陈克东南防守利便云慈湖夹在太平州界至建康七十五里石季龙宼歴阳赵嗣屯慈湖又苏峻败司马流于慈湖即此○愼按本集晓至巴河迎子由诗云闻君在磁湖乃大冶县之道士洑亦名磁湖矶非此地也详见黄州巻中读者辨之】
　　此生归路转【一作愈】茫然无数靑山水拍天犹有小船来卖饼喜闻墟落在山前
　　我行都是退之诗眞有人家水半扉千顷桑麻在船底空余石发挂鱼衣
　　石髪【酉阳杂爼南中水底有草如石髪每月三四日始生至八九以后可采食及月尽悉烂似随月盛衰者】
　　日轮亭午汗珠融谁识南讹长养功暴雨过云聊一快未妨明月却当空
　　南讹【困学纪闻春言东作夏曰南为皆是耕作营为劝农之事孔安国强读为讹字虽训化解释纡回今史记作南讹】
　　卧看落月横千丈起唤清风得半帆且并水村欹侧过人间何处不巉岩
　　苏诗补注巻三十七
　　钦定四库全书
　　苏诗补注巻三十八　翰林院编修查愼行撰古今体诗四十四首【起绍圣元年甲戌秋自江西赴岭外十月到惠州尽是年十二月作】
　　过庐山下【并引】
　　予过庐山下云物腾涌黙有祷焉未午众峰凛然故作是诗
　　乱云欲霾山势与飘风南羣隮相应和勇往争骖驔可怜荟蔚中时出紫翠岚雁没失东岭龙腾见西龛一时供坐笑百态变立谈暴雨破坱圠淸飇扫浑酣廓然归何处陋矣安足戡亭亭紫霄峰窈窈白石庵五老数松雪双溪落天潭虽云黙祷应顾有移文慙
　　白石庵【庐山纪事楞伽院内有白石庵李公择藏书处本集有李氏山房藏书记即此也】壶中九华诗【并引】
　　湖口人李正臣蓄异石九峰玲珑宛转若窗櫺然予欲以百金买之与仇池石为偶方南迁未暇也名之曰壶中九华且以诗纪之
　　淸溪电转失云峰【一本作我家岷蜀最髙峰】梦里犹惊翠扫空五岭莫愁千嶂外九华今在一壶中天池水落层层见【一本作石泉影落涓涓滴】玉女窗虚处处通念我仇池太孤絶百金归买碧玲珑
