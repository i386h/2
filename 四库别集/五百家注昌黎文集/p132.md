<!-- { "loadSidebar": true } -->
　　臣某言臣所领州【樊曰公时守袁州】今月十六日【樊曰元和十五年六月十六日也】申时有庆云见于西北至暮方散臣及举州官吏百姓等无不见者五采五色光华不可徧观非烟非云【孙曰瑞应图曰非气非烟五色氛氲谓之庆云】容状讵能详述抱日増丽浮空不収既变化而无穷亦巻舒而莫定斯为上瑞实应太平臣某诚欢诚喜顿首顿首谨按沈约宋书云庆云五色者太平之应又据孝经援神契曰王者德至山陵则庆云出故黄帝因之以纪事【樊曰昭十七年左氏黄帝以云纪故为云师而云名説者以黄帝有景云之瑞故以名官也】虞舜由之而作歌【韩曰尚书大传曰俊乂百工相和而歌卿云帝乃倡之曰卿云烂兮礼缦缦兮】又按季夏六月土正用事【正一作王】其日丙戌亦主于土西北方者京师所在土为国家之德见京师之位既徴于古又验于今伏惟皇帝陛下德合覆载道光轩虞嗣位之初祯祥继至升平之符既兆仁夀之域已跻防臣往在先朝以论事得罪身居贬黜之地目覩殊常之庆抃跃欢幸【欢一作欣】实倍常情伏乞宣付史官以彰圣德所致瞻恋阙廷心魂飞驰并图奉进无任欣抃踊跃之至谨差某官奉表陈贺以闻
　　举张惟素自代状
　　【韩曰公自袁州召为国子祭酒举惟素自代时元和十五年冬也】
　　中散大夫守左散骑常侍上柱国赐紫金鱼袋张惟素右伏准建中元年正月五日制常防官上后三日举
　　一人自代者前件官文学治行众所推与累厯中外资考已深和而不同静而有守敦厚退让可以训人臣所不如輙举自代谨录奏闻
　　举韩泰自代状
　　【樊曰公自潮州移刺袁州举防以自代时元和十五年春也防字安平】
　　使持节漳州诸军事守漳州刺使韩泰【孙曰防永贞元年十一月坐王叔文之败贬防州司马元和十年三月迁漳州刺史】右伏准建中元年正月五日制常防官及刺史授上讫三日内举一人自代者前件官词学优长才器端实早登科第【孙曰贞元十一年防登第】亦更台省【孙曰贞元中防累迁至户部郎中】往因过犯贬黜至今十五余年自领漳州悉心为治官吏惩惧不敢为非百姓安宁并得其所在潮州之日与其州界相接臣之政事逺所不如乞以代臣庶为允当谨录奏闻【樊曰防后终潮州刺史】
　　慰国哀表
　　【樊曰宪宗以元和十五年正月庚子崩于大明宫中和殿公时刺袁州奉表称慰】
　　臣某言伏奉正月二十七日诏书大行皇帝奄弃万国承诏哀惶号踊无地伏惟圣情【一心】作何可堪处大行皇帝功济寰区仁霑动植奉讳之日率土崩心凡在臣子不胜殒裂伏惟陛下痛贯宸极圣情难居臣拘守逺郡不获匍匐奉慰瞻望阙廷且悲且恋谨奉表陈慰以闻
　　举荐张籍状
　　【韩曰籍字文昌苏州吴人正元十五年进士公时为国子祭酒荐之用是自校书郎除国子博士】
　　登仕郎守秘书省校书郎张籍　右件官学有师法文多古风沈黙静退介然自守声华行实光映儒林臣当司见阙国子监博士一员生徒借其训导伏乞天恩特授此官以彰圣朝崇儒尚德之道谨录奏闻伏听敕防【韩曰籍后祭公诗云我官麟台中公为大司成念此委末秩不能力自扬特状为博士始获登朝行未几享其资遂忝南官郎谓此也】
　　请上尊号表
　　【孙曰元和十五年九月公自袁州召为国子祭酒至是有此表】
　　臣某言臣得所管国子太学广文四门及书筭律等七馆学生沈周封等六百人状称身虽贱微然皆以选择得备学生读六艺之文修先王之道粗有知识皆由上恩今天子【一无今字】整齐乾坤出入神圣经营乎无为之业游息乎混元之宫不谋于廷不战于野坐収冀部【樊曰元和十五年十月成德军节度使王承元以镇赵深冀四州归于有司】旋定幽都【樊曰长庆元年三月幽州节度使刘总以所管八州归于冇司】析木天街【洪曰天文志毕间为天街自胃七度至毕十一度属冀州自尾十度至南斗十一度为析木属幽州】星宿清润北岳医闾【孙曰恒山为北岳周礼东北曰幽州其山镇曰医无闾】神受职【补注后山诗话退之上尊号曰析木天街云云子曽子贺赦曰钩陈太防星纬咸若昆仑渤澥涛波不惊世莫能轻重之也】地弥天区界轶海外舜之十有二州周之千七百国【孙曰汉地理志周诸侯千七百国】章亥所步【洪曰山海经禹使大章步自东极至于西垂二亿三万三千五百里七十一步又使竖亥步自南极尽于北垂二亿三万三千五百里七十五步孙曰淮南子禹使大章步自东极至于西极二亿三万三千五百里七十步山海经云帝令竪亥步自东极至于极垂五亿十选九千八百八十步天地之东西二万八千里南北六千里】禹契所书四靣辐凑各修贡职【一作赋】西谢之首北土之渠怛威愧德失据狼狈収其种落逃遁远去来献羊马千里不絶功既如此德又如彼爰初嗣位首去奸防【孙曰谓贬皇甫镈○一作奸佞】随所顾指应时清宁哀天下之鳏寡释四海之郁结左右前后莫匪俊良小大之材咸尽其用无所诛诘一和以仁由是五谷岁登百瑞时见六府三事惟序惟歌昔者娲皇杀黑龙以济冀州【孙曰淮南子女娲炼五色石以补苍天断鼇足以立四极杀黑龙以济冀州积芦灰以止滛水】尧诛九婴以定下土【孙曰淮南子尧使羿诛凿齿于畴华之野杀九婴于凶水之上○一本作定天下】血兵刓刃仅就厥功以方吾君一何远也尧之在位七十余载戒饬咨嗟以致平治孔子之圣自云三年有成今自嗣位以来岁有余耳臻此功德其何捷哉置邮传命【补注孟子德之流行速于置邮而传命置邮即今之驿传也】未足以谕以非常之功袭防常之号以冠古之美屈守文之名臣子之诚阙而不奏天号人称不满事实斯亦缙绅先生之过也谓臣官居师长不言谓何考其所陈中于义理天人合愿不谋而同非臣之愚所敢隠蔽輙冐死以闻伏乞天恩特允诚志令公卿大夫得竭思虑【恩一作愚】取正于经以定大号有司备礼择日以颁天下幸甚天下幸甚臣某诚惶诚恐【孙曰长庆元年七月羣臣上尊号曰文武孝德皇帝○一本无臣某诚惶诚恐六字】
　　举韦顗自代状
　　【韩曰长庆元年七月公自国子祭酒除兵部侍郎举顗自代顗字周仁见素之孙长庆初为大理少卿】
　　中散大夫守大理少卿骁骑尉韦顗　右防准建中元年正月五日制常叅官上后三日举一人自代者前件官学识该达【樊曰裴垍韦贯之李绛崔羣萧俛皆顗布衣之旧继为宰相朝廷典章多所咨逮尝曰吾侪五人智不及一韦公】器量深朝推直道代仰清节显映班序十五年余夷险一致风猷益茂屈居少列未副羣情文昌政本侍郎官重尚德之举【孙曰僖二十八年左氏晋郤谷卒原轸将中军胥臣佐下军上德也】顗宜当之乞回臣所授庶弭官谤谨録奏闻谨奏【樊曰顗后终吏部侍郎】







　　五百家注昌黎文集巻三十九
　　钦定四库全书
　　五百家注昌黎文集巻四十
　　宋　魏仲举　编
　　状表
　　论孔戣尚书致仕状
　　【樊曰公尝志孔尚书墓言尚书七十三上书去官愈尝贤其能谓公尚壮上三畱奚去之果曰吾负二宜去尚奚顾子言明日奏疏请留不报此公所论之疏也】
　　某官某　右臣与孔戣同在南省为官数得相见戣为人守节清苦议论平正今年才七十【孙曰孔戣字君严长庆三年四月自尚书左丞以老自乞时年七十三】筋力耳目未觉衰老忧国忘家【忧一作爱】用意深远所谓朝之耆德老成人者臣知戣上疏求致仕故往看戣戣为臣言已蒙圣主允许【主一作上】伏以陛下优贤尚齿见戣频上三疏言词恳到重违其意遂即许之此陛下仁德之至然而戣辈在朝不过三数人实可为国爱惜自古以来及圣朝故事年虽八九十但视听心虑茍未昏错尚可顾问委以事者虽求退罢无不殷勤留止优以禄秩不听其去以明人君贪贤敬老之道也礼曰大夫七十而致仕若不得谢则必赐之几杖安车【孙曰巳上皆曲礼之文注云谢犹听也安车坐乗车】七十求退人臣之常礼若有德及气力尚壮则君优而留之不必年过七十尽许致仕也诗曰虽无老成人尚有典刑【孙曰诗荡之词典刑法则也】此言老成人重于典刑不可不惜而留也今戣幸无疾疹【祝曰説文疹肾也○疹音轸又丑刃切】但以年当致仕据礼求退陛下若不听许亦无伤于义而有贪贤之美况左丞职事亦极清简若戣尚以繁要为辞自可别授秩崇而务少者今中外之臣有年过于戣尚未得退戣独何人得遂其愿然人皆求进戣独求退尤可贤重臣所领官无事不敢请对蒙陛下厚恩茍有所见不敢不言伏望圣恩特垂察纳谨録奏闻谨奏【孙曰公上疏不报戣竟以礼部尚书致仕优诏褒美仍令所司岁致羊酒如汉礼徴士故事二年正月卒赠兵部尚书】
　　举马揔自代状
　　【孙曰长庆三年六月公为京兆尹举揔自代揔字防元扶风人也】
　　银青光禄大夫检校尚书右仆射兼户部尚书马揔【孙曰长庆六年十二月揔加检校尚书左仆射兼户部尚书】右伏准建中元年正月五日制常叅官上后三日举一人自代者臣伏以近者京尹用人稍轻所以市井之间【市井一作畿甸或作京辇】盗贼未断郊野之外疲瘵尚多前件官文武兼寛猛得所累更方镇【樊曰揔尝为安南桂管岭南彰义忠武华州郓曹濮等镇】皆有功能若以代臣实为至当谨録奏闻谨奏
　　贺雨表
　　【祝曰公尹京兆时作】
　　臣某言臣闻圣人之德与天地通诚发于中事应于外始闻其语今见其真臣诚欢诚喜顿首顿首伏以季夏以来雨泽不降臣职司京邑【韩曰长庆三年公为京兆尹○一本邑作尹字】祈祷实频【樊曰公年冇祭竹林神文曲江祭龙文皆以京尹祷雨也】青天湛然旱气转甚陛下悯兹黎庶【悯一作怜】有事山川【孙曰有事祭也左氏郑大旱有事于山川】中使才出于九门隂云已垂于四野龙神効职云雨应期嘉谷奋兴根叶肥润抽茎展穗不失时冝人和年丰莫大之庆防臣幸蒙宠任获覩殊祥庆抃欢呼倍于常品无任踊跃之至谨奉表陈贺以闻
　　贺太阳不亏表【注本篇】
　　【严曰退之为京兆尹时作也】
　　司天台奏今月一日太阳不亏【孙曰长庆三年九月壬子朔日食角十二度樊曰今月一日十月一日也盖九月朔日食则十月朔当亏今太阳不亏故以为贺】右司天台奏今日辰卯间太阳合亏陛下敬畏天命克已修身诚发于中灾销于上自卯至已【至一作及】当亏不亏虽隔隂云转更明朗比于常日不觉有殊天且不违庆孰为大臣官忝京尹【补注公以长庆二年六月为京尹十月罢】亲覩殊祥欣感之诚实倍常品谨奉状陈贺以闻谨奏
　　举张正甫自代状
　　【韩曰公两为兵侍前长庆元年七月自祭酒初除则举韦顗自代今三年十月自京尹再除则举正甫自代正甫字践方南阳人正元二年进士】
