<!-- { "loadSidebar": true } -->
焕矣芳族，盛业难沦，枝分仙树，化表紫云。龙门贵秩，猿肾将军，一沉蒿壤，长悲棘门。其一。粤我君子，盛德即藏，允文允武，含风吐霜。戈前日落，剑襄星氵予，仍一朝之冥昧，长饮恨於蒿荒。其二。
（录自《隋唐五代墓志汇编》山西卷第一册）
№景云００３
【盖】
失。
【志文】
大唐故朝散大夫上护军行魏州武圣县令蒋府君墓志铭并序府君讳义忠，字□政，吴郡义兴人也。自金陵霸改，石城隍复，帝宅中原，衣冠北徒，今为京兆人焉。传曰：凡□□□文之昭也。英贤代出，组冕交辉。元德有赐金之荣，公弈纡□帐之礼。烈业不朽，锺鼎盛族。曾祖子英，梁金紫光禄大夫、上明郡太守、平固县侯，食邑三千户；祖ο，皇朝使持节通州诸军事、通州刺史；父孝璋，朝议大夫、上柱国、行尚药局奉御；昔也分符□郡，锡胙土，封邑称功，刺举有法，趣侍禁省，允属贤良。书曰：天衤失有礼，斯之谓矣。君弱冠英妙，怀文精学，克己复礼，刚毅延仁，麟德□年始以衣冠子从事设邸，满岁从调，解褐眉州参军。後补齐州司法，转陕州录事参军。是时选曹以军事宜参，司寇以羽章攸寄，提纲纠务，分陕称能。故人到于今而思之也。属使臣按境，衔命观风，举法者埋轮，捕盗者持斧。陇右使侍御史胡充礼乃奏君为判官。皇华之威，沙塞坐肃；出疆之务，其道可专。课奏上闻，斯实为最。迁魏州武圣县令。久之，加朝散大夫上护军，领职如故。震雷威降，期月政成，河魏之，翕然称理。有若西门之化，更比东阿之贤。天亦何辅，与善斯□，以大唐神龙二年七月六日遘疾，终於官舍，春秋六十。呜呼！材为代生，而代已□。梗冉豫章，自有栋梁之质，或不为廊庙所用。聪明惠哲，有宰辅之才，终沦州县之职。悲夫！惟君□□以礼动，行己以鸣谦，孝於亲，敏於事，敬慎有法，矜庄俨然，喜愠莫形，冰霜不易。海内好学必游其门，寰中异书无不在阁。咸观大略，可举而行。还龄罕徵，□反辰己。
哲人不寿，斯用永叹。夫人金城县君李氏，渤海人也。曾祖纟，皇朝礼部尚书；祖普弘，左卫将军；父思俭，司勋郎中；支□赵郡，誉高河尹。故使闺门有则，典礼攸归，始为子仲之妻，终作孟宗之母。贞□霜耀，流年沉疾，堂闻昼哭，壑徙夜舟。景龙三年六月廿日终於私第，春秋八□一。嗣子给事郎前行相府典签励己等，茕茕在疚，哀哀罔极，枯鱼衔索，有感无追，静树援风，求养何及。生事之以礼，死葬之以礼。君子曰：孝乎惟孝，其蒋氏之子焉。以景云二年岁次辛亥二月景子朔廿七日壬寅，合葬於京兆神和原，礼也。依周公之制，遵孔氏之典，北眺毕陌，南瞻杜原。烟深拱树，地静归魂。呜呼哀哉！勒铭泉户。其词曰：
文昭之後，伯龄以昌，象贤不替，诞降惟良。英英夫子，克济辉光，有命周行，俾兹从事。文以经国，学以居位，澄清天下，简才出使。子男分职，卓鲁初基，帝将有，天也何欺！精爽归比，人琴坐悲，容卫备矣，礼物陈矣。周公合葬，景伯有子，泣断□□，哀穷蒿里。沦躯泉壤，但见陇陌，芜径空舂，便房永夕。魂兮不返，此焉安宅。
（录自《隋唐五代墓志汇编》陕西卷第三册）
№景云００４
【盖】
失。
【志文】
大唐故蕲州录事参军崔君墓志铭并序君讳素臣，字同丘，博陵安平人也。烈山曾构，爰敷八卦之文；姜水遥原，独运六韬之秘。岂直少通贞尚，耸逸轨於商岑；子玉英词，振芳规於座右。曾祖秉，后魏司徒公；王佐之才，一日千里，庙堂瑚琏，鼎饣束盐梅。祖智雄，隋河池郡东曹掾；时来命舛，亭□□屈才。唱绝和稀，宣子终沉於下位。考仁协，皇朝沂州新太县令；士则人师，文房理窟，舞雩歌咏，更知童子之仁；海沂康宁，且赖邦君之化。君琼跗吐萼，珠泉耀景，张家曾子，自谓能饶；鲁国孔融，早称通李。诗书即义之府，言语乃身之文，从宦任蕲州录事参军事。境控淮潮，山连楚服，绳违纠谬，坐啸杖以宣风；振领提纲，卧理由其闭ト。秩满，居於河内之别业。泉明松菊，未尽归来之忄；子敬人琴，遽斡俱亡之叹。以景龙元年四月十八日终於私第，春秋六十九。呜呼哀哉！即以其年五月廿三日窆於太行山阳之原，礼也。夫人韩国刘氏。曾祖翁勃，银青光禄大夫、贝州刺史；父怀道，朝散大夫、徐州长史；帝系公门，重侯累相，分锡社，露冕题舆，蕙问兰猷，式契飞＊之兆；三星百两，聿遵鸣雁之期。德冠母仪，行光嫔则。既而川惊阅水，坠缛彩於蕖波；镜绝孤鸾，掩娥晖於桂魄。嗟乎！敬姜忧积，初闻昼哭之悲；姬公制存，载申同穴之义。以景云二年三月十九日遇疾而卒，享年五十有八。越四月九日，于旧茔。泉扃杳杳，京兆悠悠，伯道无儿，竟爽邓侯之嗣；中郎有文，空传蔡氏之书。天道何言，乃为铭曰：
炎皇盛绪，太公昌胤，积德昂藏，象贤昭晋。代业斯在，家声克振，凤生五色，墙高数仞。□音藉甚，文雅雍容，连城赵璧，独立嵇松。辙劳州县，行着温恭，人悲□鹤，剑合双龙。长河之，太行之足，今古往来，风烟断续。向留□□，□弦罢曲，于嗟此地，永伤埋玉！（录自《隋唐五代墓志汇编》河南卷第一册）
№景云００５
【盖】
失。
【志文】
大唐故毛处士夫人贾氏墓志铭并序毛氏夫人姓贾氏，讳三胜，字正念，雍州咸阳人。曾祖道真，隋沙州刺史；祖履新，皇任陇州阳县令；父举，明经擢第。夫人德业纯懿，机神明彻。既而有行他族，作嫔君子。处士府君，中年遘疾，未几潜晖。夫人吊影孀庭，抚孤室，遂乃摈绝尘俗，虔归净土，最凡写大乘经五百余卷，造金铜及素像一千余躯，菜食长斋，礼忏忘倦。而箧蛇遄骇，藤鼠易危，诸佛来迎，忽睹白莲之应；高梯已至，更闻青建之谈。以景云二年闰六月九日终於洛阳立行里之私第，春秋七十有四。夫人临终设斋，延诸大德，三日行道，并放家僮四人。手足柔软，红莲比色，汤沐备具，缟服近身；瞬倏之间，溘然长谢。处士府君先以神龙九年七月廿六日亡，当时权窆，未树坊域。今别造新茔，迁徙旧处。越景云二年七月廿九日与夫人同葬於河南平乐乡之原，礼也。坟兆虽同，仪形各异，非周文之合葬，祈释教之往生。嗣子希望，纯孝加人，柴毁骨立，爰题绿础，用纪清芬。铭曰。
（录自《洛阳出土历代墓志辑绳》）
№景云００６
【盖】
模糊。
【志文】
大唐故司勋郎中杨府君夫人韦氏扶阳郡君墓志铭并序朝议郎行万年县丞韦希撰昔尝观书，见贤妇人德操，岂三复而已矣。亦累息□嘉之。盖立义节，君子其犹病诸，况坤柔之体乎。夫人号净光严，京兆杜陵人也。肇自豕韦居□，邹鲁至大。丞相陪葬於陵，阖宗衣冠，聿徙京兆。龙赫以炳粲，蝉冕光乎绍复。图册之美，可略言焉。六代祖华，晋尚书左仆射、太常卿、太尉公；弈代人英，匡时国宝。南宫八座之列，位总尚书；北阙三台之仪，职隆宗伯。高祖量，周使持节抚军大将军、散骑常侍、汝南县开国子，食邑三百户；文武期於不坠，将相可以兼升。新征无返顾之变，抚军斯重；陈力有正辞之美，散骑何优。开团承家，自叶诸侯之礼；分茅胙土，载延明辟之恩。曾祖瑗，阳武令，袭汝南子；衣冠美胤，弓冶良材。释尊官厚禄而不居，贵庇影同尘而出仕。小邦为宰，初逢逐鹿之秋；大道方亨，旋偶飞龙之运。大父德伦，皇朝瀛州任丘县令；属兴社始基，求贤未浃。怀公辅之量，犹且为□；播人谣之声，因而作。父仁慎，皇朝雍州参军、同州司户，屯田、驾部员外，朝请大夫，兵部郎中；种德依仁，自家形国。
强学以待问，见贤而思齐。命我参卿，始资鸿□；分曹理郡，方举鹏霄。尚书郎之茂才，列星交映；明光殿之连闼，彩璧相辉。饰以青缣之荣，加其朱绂之美。
台铉之贵，于嗟不及。夫人巽为长女，嫁实从夫，年十有八，归於杨氏。秦晋匹也，家道正焉。夙夜无违，行止有度。郎中府君，贤明特秀，风范成规。纳妇而箕帚载持，将＊而琴瑟逾理。艺乎纟川组，自谐嘉偶之欢；整其衣冠，不懈如宾之礼。先是前夫人童男幼女，并夫人鞠育提携，无异己生，不邀他誉，如自子髫龀。成之以冠婚，语於其伦，岂止加等。夫人先人後己，存让寡欲，明识大观，无能与偕。寻而府君暴终，心事独断，因其卜厝，不俟终日，行周公之礼，命与前夫人合葬焉。当其易衣衾，徙棺榇，凡护凶事，莫匪夫人躬亲之。盖书曰：非知之艰，行之惟艰。夫人一处孀□，亟环星，柏舟明於信誓，蓬首绝於容华，身不服於绮罗，耳不聆於丝竹。内敏而先觉，行柔而体和。言且合於礼经，惠必施於宗属。加以深警泡幻，悬探妙有，晏坐一室，谛观六尘。虽泯色空，尚婴烦恼。日者圣善不忿，夫人心疚形赢，温席以兴，尝药而进，俄积旬望，遽丁内艰。
夫人不胜丧成寝疾。以景云二年五月七日终於静安里第，春秋六一十。平昔之日，尝召诸子勒言，以为孝实天经，哀缠风树。生不遂於庐墓，死愿陪於窀穸。诸子敬遵先旨，以其年七月廿九日，窆於万年县义丰乡铜人原父茔北一里间。庶冥通也。夫人家风祖德，士大夫推而先之。惟送迎不出门，见兄弟不逾阈。椒花柳絮，耻□矜才；举案承筐，自然成德。有敬姜之礼，有孟母之训。宋伯姬之贞节不渝，曹大家之婉度斯在。夫人有四子：伯至玄，朝散大夫、左台殿中侍御史；仲履常，前同州蒲城县主簿；叔昭微，前汾州参军；季希寂，前薛王府典签。并四世三公之子孙，三虎八龙之昆季。推□王祥、王览比之元方、季方，棠棣之华，萼不华华，希损地□孤子，礼谓诸姑，恩庇殊深，哭恸何极。与之□子，忝延中外之亲；命虚薄□，鬼勒贞芬之□。铭曰：
昭昭大彭，弈弈重相，子孙踵武，衣冠令望。谚彼儒书，迁因诏葬，人物相□，吾家不让。其一。诞生□媛，作配君子，雁旭礼行，翟衣容止。爰奉巾栉，克谐官徵，雄剑先飞，孤桐半死。其二。落落书□，□□月将，不窥明镜，就养高堂。恩同孟母，孝亦王祥，宗党之誉，仪形有章。其三。薄言世途，谁不同穴，□以光懿，昭其达节。恳诚归依，庶解缠结，了绝人我，深知生灭。其四。
剑巨之痛，名教□□，□德□□，大夜依灞北之原垄，异关西之墓林，谁忍虚帷之寂寂，载看孤隧之沉沉。其五。
（录自《隋唐五代墓志汇编》陕西卷第三册）
№景云００７
【盖】
失。
【志文】
