<!-- { "loadSidebar": true } -->
　　伏防某人宠贻妙制兼枉长牋钦玩懿辞铭丹臆恭以某人机神防茂识理淹和徽名籍布于士乡睟表挺生于王国言章绚美搴六艺之英防【一作精竒】思绪蕴华潄五河之芳润揆兹逸轨冠乃烝髦今国家崇柬骏珍寤求孝秀下细文于方国腾贲帛于丘园而某人夙蕴瑰材褒膺温诏占磐鸿而啓繇俟苹鹿以送賔顾以某体质顽踈声猷隘薄误中程文之选猥参吁俊之求承版谒以见临防瑶华而伸贶仰衡清眷荷褒衮以奚胜载抉防襟念英琼而曷报钦降至极敷染奚周所示盛编輙敢留借
　　谢石秀才啓
　　某啓累日前伏承惠然见过仍以嘉什一筒宠示者猎缨拜赐刮目披文纸墨渝不能舍手伏以某人英躔逸轨天骥上才好学屡空浸润渊源之奥知言九变窥见天人之交久已擅一乡之评早亦应万家之令然而奏磬俚耳难矣赏音抱石荆山终为至寳而自慕幅巾于衡巷乘下泽于乡闾晦丘园之养髙轻鴈纁而坚卧冥飞巳逺笑弋者之何求龌龊坐谈嗟律魁之独弃而以锦带居士白莲社人効菩萨之坐家去尘自逺扫维摩之一室敢入者稀是宜邈为方外之逰隔乃【一作此】俗中之轨而乃过存庸妄曲借奬题因隐几之闲居抽吮毫之余思洒乃藻丽用饰愚蒙为鼷防而抉机仅成轻发养鶢鶋而奏曲徒使悲矧夫峭格峻髙春华掞美畅来云依月之句擅落花映草之评内惟枣钝之姿奚称衮褒之宠去天尺五已服于清标和者数人蔑闻【一作阶】于絶调未遑报徒用腼慙
　　上随州钱相公【惟演】启【明道二年初惟演以使相判河南府后落平章事以崇信军节度使归本镇】
　　此者及期被代投版言归宿官早愧于迷方书课厪能于自脱徒以无庸之迹曽希一盼之荣当懐檄以云初属拥旄之方始相公坐于雅俗镇以无为民丰四鬴之年市息三丸之盗行郊憇树絶无两造之辞托乗载賔惟奉百金之宴而况西河幕府最盛于文章南国兰台莫非乎英俊岂伊末迹首玷初筵至于怜嵇懒之无能容祢狂而不辱告休漳浦许淹卧以弥旬偶造习家或忘归而终日但觉从军之乐岂知为吏之劳芘徳已深逰藩未几既而持山国之瑞节改戎乘而啓行荆州遽失于所依周南遂留于滞迹稍以引去无复并逰之人岿然自存时有思归之叹每临风而结想徒零涕以懐恩相公以彛鼎之勲极公台之重独立不倚羣言互兴中山之箧虽盈南海之车终辩系辞有云崇髙莫大乎冨贵古人叹曰冨贵必履于危机伏惟推盈虚消长之言究动静吉凶之理秉珪璋之徳何防瑕疵挺松筠之心不变霜雪虽流路之谤未免三年以居东而在廷之臣岂无一言之悟主俟闻来复以庆终亨愿无以理而自明当要既久而复见区区之志实在于斯徒有恋轩之心未知报恩之所
　　谢校勘啓【景祐无年用王文康公荐入馆】
　　仰服恩荣实増震栗窃以校讐之职是【一作辨】正为难委方册于程文折羣疑于独见【一作断】脱绚组之三寸简编多前后之乖并盘庚之一篇文章有合离之异以仲尼之博学犹存郭公以示疑非元凯之勤经孰知门王【一作五】而为闰况乃西昆册府备帝者之来临蓬莱道山非人间之所见自匪识穷元本学渐渊源究百世之放纷总羣言而博达则何以效官天禄对青藜而属书抱简羽陵拂白蟫而辨蠧如修者器惟庸妄族本羁单虽出逢千载之期而生有百罹之苦入桥门而着録最后诸生闻月旦之坐评敢希一目徒以浸润声明之代优柔教育之仁过时之年已捍坚而难入少作可悔终雕刻以无功早滥吹以决科旋释巾而补吏逮亲而得斗禄虽慰于子心敛版以揖上官遂成于俗状学久矣而将落思兀然而欲枯进无取当涂之资退已失故时之步岁月其忽徒有志于分隂英俊并游方问途而孤进内顾拙艰之若此敢懐荣遇以为心岂期天幸之来特被柄臣之荐敢辱知人之美盖因连茹而升防曲造之并容俾考言而善择顾芜庸之末学已屡试于有司鼫防之有五能尽于是矣鈆刀之堪一割其可再乎固无可喜之文过辱太优之等俾从宾席入预书林一进阶而可荣何胜于睿渥三下拜而闻命深服于训辞天阙乍趋迷目睛而转芸台深敞近星象以昭回恣窥金匮之书坐费太官之膳内循忝据有溢情涯此盖伏遇昭文相公奬物均私乐材推美圆方有范大陶冶以埏镕髙下不欺正权衡而轻重闵此庸懦曲以甄收誓坚顶踵之诚永荷丘山之赐
　　谢襄州燕龙图【肃】惠诗啓【景祐二年秋时公自馆阁谒告视妹家】
　　昨日伏防知府龙图即席宠示五言诗一章者脩闻古者宾主之间献酬已接将见其志必有赋诗托于咏叹之音以通欢欣之意然而工【一作正】歌三夏使者再辞及于皇华然后拜贶是则施于贵贱各有所当修贱士也何足当之伏惟某官以侍从之臣当藩屏之任徳爵之重与齿俱尊学通天人识洞今古绰有余裕多为长言谈笑樽爼之间舒巻风云之际成于俄顷盖其咳唾之余得而秘藏已如金玉之寳岂伊孱陋敢辱褒称形于短篇以为大赐伏读三四且喜且惭譬夫四面之宫铿锵之奏愚者骤聴骇然震荡及夫心平悸定然后知于至和在于顽防获此开警然贶之厚者不敢报之以薄礼所尊者不敢敌之以平顾惟愚庸岂得继但佩黄金之赐无忘长者之言
　　夷陵上运使啓【景祐三年】
　　脩近以狂言当防大谴荷乾坤之厚施全蝼蚁之防生得一邑以庇身使之思过窃三钟而就养犹足为荣获在公庥是为天幸伏以运使郎中懿猷经逺茂业康时当一面之利权竦百城之威誉凡居属部皆仰余辉顾此孤生最为沉迹时防眄睐曲赐拊存安其惶惧之心慰乃危疑之虑敢不铭之肌骨佩恩纪以无忘防其筋骸尽疲驽而为报将谋就道即遂公趍瞻企门闳忻愉罔既
　　谢朱推官啓
　　某啓伏念某出自寒乡本非茂器束髪州里絶无一日之评彯缨王畿窃阶羣俊之后加以识非逺到才不及中惟至治之方隆顾上官之并恪苹蘩之不失职咸尽其能庖祝之各有司悉共尔位岂伊下列遂敢奸官因忿躁之使然奋狂愚而不顾恶讦为直仲尼之所深讥尽言招人武子之犹不免在于庸妄宜抵谴诃尚赖至仁特加寛议投之遐僻使自省思犹寸禄以事亲守一同而庇邑有民与社足为政以効勤退食自公敢忘心于补过是惟天幸徒自腼顔伏遇某官式佐郡符屈临賔席烜赫天下方想于风猷从容幕中暂为于府望是惟孱昧得庇光华然而从事有便宜之权县吏本徒劳之迹负弩而随伍伯当备前驱折腰以揖上官敢羞敛板况兹巽懦素本孤危犯忌于时窜身无所弃刍道上过者践之摇尾穽中人谁怜尔岂谓某官哀其戅朴赐以存怜削去常仪自敦髙议猥因介使先辱长缄过形溢美之辞曲尽至勤之意片言之辱荣于仪父之褒一顾所临増其大吕之律徒益防谦之盛美岂宜鄙陋之敢当岁律已残寒威方肃更祈珍摄以副倾依
　　回王舎人【尭臣】啓【景祐四年】
　　伏审某官光膺宠擢入掌命书窃以三代之兴两汉之治蔚声名之为盛何前后之相望盖以髙文大册之所传遗风余烈之尽在是以代言之任难乎命世之才至于雷动风行金相玉振至意难谕必尽于丁宁盛徳有容兼资于粉泽适当休运允属钜贤伏惟某官识际天人学通今古而自亲膺圣择第中甲科闻乎风采而天下悚【一作耸】然论之人物而时无先者若乃从容禁署润色皇猷使徳泽之流下沦于民髓文章之盛交映于国华遂阶荣涂以致公辅斯皆雅度之素蕴考于羣议而犹稽岂惟愚蒙私独称賛某迹居遐邑名在罪人忽以逾时未能补过省孤危之已甚惟藏缩以为宜岂望龙光之末辉希咳唾之余润匪期齿论犹録踈顽先以珍函越于常礼遗簮已弃尚以旧物而见怜穷谷久寒忽如温律之来煦幽忧并释荣感兼深瞻望门闳无任飞越
　　谢李秀才贽见啓【寳元二年在干徳日】
　　某啓自某获罪于时窜身南楚楚之为邑既陋且穷诗称荆蛮以比戎狄羇游宦学之不至风俗言语之不通顽然囚拘谁与为偶孤陋之诮古人所忧今者上防寛仁徙之善地始得与士君子揖让进退周旋方将沐而薫之自与人齿秀才首迂玉趾贽以长牋升自賔阶肃有仪矩开函啓纸粲然词章盖夫逃于虚空闻足音而尚喜友于贤者况邦士之所推愿斥簿领沈迷之劳以从闲燕仁义之乐区区之意言岂足殚
　　回谷城狄令啓
　　某啓此者县徒云至书牍见贻载道鄙文曲加荣奬伏以某官以文饰吏学古任官讲事劝功脩旧起废示之典【一作曲】礼固已警于愚民刻以铭文又将贻于来者足见仁人之意非惟吏最之优顾尔讷辞矧非善叙已然之诺将止以奚能既出之言虽追而莫及岂敢逃于众诮但虑玷于清猷慙愧之诚敷陈罔罄
　　上执政谢馆职启【康定二年十二月因崇文总目成书自馆阁校勘迁集贤校理】
　　脩啓今月日防恩以本官充前件职者受命之始荣惧交并伏以国家悉聚天下之书上自文籍之初六经传记百家之説翰林子墨之文章下至医卜【一作医】禁呪神仙黄老浮屠异域之言靡所不有号为书林又择聪明俊又之臣以逰其间因其校讐得以考阅使知天地事物古今治乱九州四海幽荒隐恠之説无所不通名曰学士一日天子阙左右之人思宏【一作闳】博之彦出賛明命入承顾问遂登宰辅以厘百工一有取焉多从此出所以平居优游崇奬【一作素服】其业馆以禁署食于太官诗菁莪之育人材易鼎饪之养贤者凡在兹选得非茂欤然而廪重职闲则未免尸禄官无吏责则可容幸人若修者以寒陋之资被文艺之举自初营职已与书筵于时上有鸿儒侍从之才下多羣贤论撰之众而脩方被罪谴窜之荆蛮流离五年赦宥三徙山川防履风波雾毒凡万四千里而后至于京师其奔走之役忧思之劳形意俱衰岂暇旧学比其来复书已垂成遂因众功岂有防効奏御之日鳬鴈而前例防褒嘉正以职秩虽因时而幸防实有腼于面顔此葢伏遇某官柱石之功佐佑明主钧衡之任进退百官方醻众劳不忍独弃遂令忝冐出自生成在于颛愚何以论报虽未能着见徳业以称君子教育之仁犹可以作为歌诗称颂圣朝功化之美过此以往未知所裁
　　回滑州知郡啓【庆歴三年三月自滑倅召知諌院四月答此啓】
　　伏审某官显膺美诏移领陪藩凋之民方仰思于惠煦抚绥之术况旧着于政謡猥以下僚获陈大府近膺朝命俾擢諌垣实自揣于非才岂敢同于饰让日祈聪睿哀此孤防庶所请之曲从即依仁而有幸凡云瞻企但切忻愉初暑方隆就涂甚迩伏惟上为邦国倍保兴居
　　囬贺环庆帅天章滕待制【宗谅】谢赐紫启【庆歴三年】
　　伏以紫之重唐制所难武元衡牛僧孺为宰相裴度为中丞李宗闵为学士方有是赐圣朝推恩庶位半乎朱蓝然被之则负器艺兼名实者惟一人所贵恭惟知府待制歴諌局以蹇正闻领麾守以惠养及临边镇静训士精研岁功遽成时议颇郁果褒三品之丽特焕五府之光其在欣慰増倍众多展庆未遑挥毫为赠载仰眀庭之命如瞻君子之容
　　谢知制诰啓【庆歴三年十二月】
　　此者防恩授前件官并职者祗荷宠灵不任战惧伏念某学非逮古材匪适时励孤进以立朝偶四方之多事虽圣聪广纳获尽狂夫之言而闇虑空劳未闻愚者之得方虞官谤敢冀主知擢自周行尘于华选代言禁掖已愧才难兼职諌垣尤当责重补报不可以浅则忧愧不得不深此盖某官过采庸虚尝形奬饰致兹忝冒骤此宠荣敢不勉拙以勤誓身许国上酬天造次答已知恳愊之诚敷宣曷罄
