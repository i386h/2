<!-- { "loadSidebar": true } -->
　　地方急用人疏【七年二月十五日】
　　先该礼部右侍郎方献夫奏前事节奉圣防田州应否设都御史在彼住劄还着王守仁议处具奏定夺钦此兵部备咨前来知防除钦遵外随于今年正月二十七日该思恩田州二府土目卢苏王受等各率众数万自缚归降该臣遵照勅谕事理悉已抚定当遣广西右布政林富旧任副总兵张祐分投督领各夷各归原土复业安生已经具本奏报外照得思恩田州连年兵火杀戮之余官府民居悉已烧燬破荡虽蔀屋寻丈之庐亦遭翻穵发掘曽无完土荒村僻坞不遗片瓦尺椽伤心惨目诚不忍见各夷近已诚心投服毁弃兵戈卖刀买牛见已各事田作自后反侧之患以臣料之或已可免但其风景凄戚生意萧条忧惶困苦之余无以自存必得老成寛厚之人抚恤绥柔之臣等见其悲惨无聊之状诚亦未忍一旦弃去而不顾况思田去梧州军门水路一月之程一时照料有所不及近又与各官议欲于田州建立流官府治以制御土官修复城池廨宇等项必须劳民动众自非素得夷情者为之经理区画各夷雕弊之余岂复堪此骚屑况议设知府等官皆未曽到一应事务莫有任其责者看得右布政林富慈祥恺悌识达行坚素立信义见在思田地方安挿各夷合无准如方献夫所奏将林富量改宪职仍听臣等节制暂于思田地方往来住劄抚循缉理其于事理亦甚相应臣又看得思田地方原系蛮夷猺獞之区不可治以中土礼法虽流官之设尚且不可又况常设重臣住劄其地岂其所堪则其供馈之费送迎之劳必且重贻地方异日之扰斯亦不可不预言之者合无将本官廪给口粮一应合用之费及往来夫马一应合用之人俱于南宁府卫取办银两于库贮军饷内支给一不以干思田之人俟一年之后各夷生理渐复府治城郭廨宇渐以完备则将林富量移别处任用而思田止存知府理治或设兵备官一员于賔州住劄或就以南宁兵备兼理不时往来抚循如此则目前既可以得抚定绥柔之益而日后又可以免困顿烦劳之扰臣之愚见所议如此惟复别有定夺均乞圣明裁处
　　地方急缺官员疏【七年二月十八日】
　　先据广西副总兵李璋呈前事看得栁庆地方新任参将王继善近因病故地方盗贼生发不可一日缺官乞暂委相应官一员前去代理等因到臣该臣看得栁庆地方近因思田用兵不息猺贼乗间出掠参将王继善既已病故而该道守廵兵备等官又以思田之役皆在军门督饷督哨地方重寄委无一官之托为照参将沈希仪虽系专设田州住劄官员然田州之事臣与各官见驻南宁自可分理本官旧在栁庆夷情土俗备能谙悉而谋勇才能足当一面求可委用无逾本官者该臣遵照钦奉勅谕便宜事理就行暂委本官前去管理参将行事听奏请外近该思恩田州土目卢苏王受等率众归降该臣行委右布政林富闲住副总兵张祐分投督领各夷各归原土复业安生今各夷见已卖刀买牛争事农作度其事势将来或可以无反侧之患则前项驻劄防将似亦可以无设但今议于田州修复流官府治以控制土官则城郭廨宇之役未免劳民动众疮痍大病之后各夷岂复堪此臣等议调腹里安靖地方官军打手之属约二千名隠然有屯戍之形而实以备修建之役庶几工可速就而又得免于起夫之扰然非统驭得人则于各夷或亦未免有所惊疑除布政林富已另行议奏外看得闲住总兵张祐才识通敏计虑周悉将畧堪折冲之任文事兼抚绥之长今又见在思田地方安挿各夷皆能得其欢心乞敕兵部俯从臣议将张祐复其旧职暂委督令前项各兵经理修建之役仍令与布政林富更互往来于思田之间省谕安抚诸夷其合用廪给夫马之类悉照议处林富事例于南宁府卫取办俟一二年后各夷生理尽复府治城郭廨宇悉已完备则将张祐量改他处任用而田州止存知府理治仍乞将沈希仪或就改驻栁庆地方守备惟复别有定夺均乞圣明裁处
　　处置平复地方以图久安疏【七年四月初六日】
　　臣闻傅説之告髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉盖亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸缪膺重命勘处兵事于兹土节该钦奉勅谕谓可抚则抚当即是陛下之心惟在于除患安民未尝有所意必也又节该钦奉勅谕谓贼平之后公同议处应设土官流官何者经久利便是陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能迯于物议其何以能建事而底绩乎是皆不然夫流官设而夷民服何苦而不设流官乎夫惟流官一设而夷民因以骚乱仁人君子亦安忍宁使斯民之骚乱而必于流官之设者土官去而夷民服何苦而必土官乎夫惟土官一去而夷民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹茍为周身之虑而不为国家思久长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇镇廵副防三司等官太监张赐御史石金等议应设流官土官何者经久利便不得茍有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势盖蛮夷之性譬犹禽兽麋鹿必欲制以中土之郡县而防之以流官之法是羣麋鹿于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以散其党与制其猖獗是纵麋鹿于田野之中而无有乎墙墉之限豮牙童牿之道终必长奔直而无以维絷之矣今所以分立土目者是墙墉之限豮牙童牿之道也然分立土目而终无连属纲维于其间是畜麋鹿于苑囿而无守视之人以时守其墙墉禁其羣触终将逾垣逺逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隠情也则亦安能保其必行乎则又备歴田州思恩之境按行其村落而经理其城堡因而以其所以处之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以久行而庶或幸免于他日之戮也矣夫然后敢具本以请亦恃圣明在上洞见万里而无防不烛故臣得以信其愚忠不复有所顾忌然犹反覆其辞而更互其説者非敢有虞于陛下不能亮臣之愚良以今之士人率多执已见而倡臆説亦足以摇众心而偾成事故臣不避颊舌之腾者亦欲因是以晓之也烦渎圣听臣不胜战栗惶惧之至縁系处置平复地方以图久安长治事理未敢擅便为此开坐具本请防
　　计开
