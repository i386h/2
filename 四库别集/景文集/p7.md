<!-- { "loadSidebar": true } -->
　　大道有荡倾车在前伊来者之深诫思逺途之曲全顾轞轞以摧轮安能继进视彭彭而改辙式鉴先顚仰味至言遐稽往哲于车诫而引谕譬人谋而有说将欲以败警成因工弃拙追昔时之失御大为之防在今也以回辕下视其辙徒观夫流水竞毂轻雷奋辎千金之子不倚五达之状载驰力且竭矣逺犹致之既嗜进而昧退倐忘安而遘危败厥载于积中金胡及柅弃尔功于引重辖靡遑脂得不矫尔前非求兹后福彼谅出乎一失此宜存于三复谛是险易潜虞荡覆望前驱之致患足见存亡念后乗以方来敢矜驰逐岂不以图今者视昔观往者知来据福可以虑祸守正于焉救回故我假一车之申鉴协万物以兼该拒险还轩式戒乗槐之蹶去危法轫深防偾济之灾况夫训难诬于后人谏防施于往者必将观患于外防微在下茍遇丧乗之道引而避之傥行脱辐之郊吾其还也亦犹诗取啇鉴周仁始基刑诫秦失汉章有宜率自先王之道咸成后事之师则车不徒喻诫亦有为前瞻泛驾之人自贻伊慼却视执绥之子岂不尔思异夫身其晦必思于明志乎夷必防其隘然后卓尔自立惕然垂诫周流乎中道而行决无沦败
　　徳车结旌赋【车结旌者昭徳之美】
　　徳美中尚戎容外除示同轨于函夏爰敛旌于大车清道以行尽屛垂縿之饰展軨载效还同巻斾之初礼典铺观训言备列以为车之崇徳也不取乎尽饰旌之曵防也宜从乎善结因乃器用敷乎帝烈此驾而俟葢专讲于礼章彼舍而藏示不矜于武节谅以圣洽嘉靖邦臻治平思阐化于偃革讵饰威于抗旌缨就焕然絶揺揺之曵影鸾声嘒尔收孑孑之流英盛化当兹末仪可舍言车也尊君乗之至美语旌也陋军容之相假方且假赫奕于毂佐燀声明于帝者舆音在御纒乃旒而弗彰軨节载和曵尔斿而葢寡则知车必称徳以其当偃武之朝旌必命结以其恶尽饰之标然后润国容之济济藏礼器之翘翘载戈之德同邵动旝之讥且遥鄙楚广之建茅但专武事贱晋军之画旆益昧文昭在夫外损祲容内充至德越畅毂之务战矫寅车之宣力我衡既倚于以敛文羽之繁我御既均于以褫武绥之饰彼朱髦炳于汉牒元乗载于周诗或邦光之克焕或武怒以攸施曷若明逹至治裁成上仪奉乃辚辚之音文为贵者顾厥悠悠之质巻而怀之懿夫化极偃修教臻善美乗其车也见作者谓圣之道结是旌也示不复用兵之防噫奚由知盛德之然哉以此







　　景文集巻四
　　钦定四库全书
　　景文集巻五
　　宋　宋祁　撰
　　风雅体诗
　　顺祀诗【并序　案仁宗本纪庆厯五年十月辛酉祔章献章懿于太庙与此相符】
　　臣某言伏见去年七月壬寅诏书章献明肃皇太后章懿皇太后并祔真宗庙室有司择日具仪以闻其十月辛酉皇帝步自文德殿奉玉册玉宝至大庆庭中再拜以命丞相臣昌朝臣执中曰假尔节其遂告于庙臣昌朝等再拜受命容卫焜煌不哗不敖款于奉慈昭告如礼然后奉章献明肃皇太后章懿皇太后木主纳诸太庙有司至孟月之飨飨焉已事丞相率百官诣閤称贺有诏大赦天下释罪已责赐羣臣军校各有差恭念盛德形容所以告于神明者宜有声诗颂叹以播乐府臣某被学巳旧受恩寖深前日预闻朝廷末议今兹摄事省闼不当以斐然捍格自弃诸儒之后辄夙夜斋祓撰诗一章前侔猗那后订清庙刺取经谊以辑其辞又惟三代以来娶止一姓侄娣有序势不相逾故配食纳寝止一后而巳由汉而下尽革周制继室诞圣均极尊名而诸儒拘挚仍执故典竞无实之偏论破适世之至权遂使汉祠别园梁建小庙碍礼不厌抑感弗通罔极之报则笃于一情以时之祭则判为两祀列辟未悟庸可叹哉且善敎者不拘古以妨今善礼者不后情以先物唐明皇帝合于合祔失于叙升故一王之典闇而不昭先帝独启圣虑顺跻二德侑太宗之尊陛下述遵前宪寅奉二章参文考之祏然后天下之议披聋发蔀知前古之谬阙当今之适宜亲亲尊尊粲然无惑故诗之所陈扬防熟复繁而不简亦咏歌不足不知舞之蹈之之义焉臣某顿首以闻
　　孰顺其祀明明天子天子谦让诏羣臣其议惟章献章懿遂祔先帝宜索而典而古而今顺攷攸宜慰我孝心羣臣稽首不逺厥成伊先猷是程伊大孝是经匪祥符孰从则莫我京三代庙寝止一帝后汉制已迁儒臣罔究礼缺不称因朴趋陋亲靡祔尊神挈斯祐帝曰俞哉予奉二慈匪曰无典实成训是依促灼尔龟爰蕝尔仪琢金追玉昭款信辞不敢先后惟以顺跻孟冬十月大飨其时朕不惮勤于庭遣之吉日辛酉帝自文德至于大庆奉宝授册永怀劬劳孝贯天极虞宾在位百官承式显显太嵗惟册宝是将和鸾有容旗旗孔扬既至于庙是承是告奉迁后主合侑文考有主则止有匹得行遂旅豆笾以及芼牲明水太羮有飶有澄鼓钟钦钦鼓瑟鼓琴考悦妣安蠲我德音德音维何帝受纯嘏不专斯飨用赦天下开释罪赐逮九军一人作孝庶邦防仁礼非天作托始于圣圣克正始万世攸定作述交善神人胥庆天谓皇帝既付所覆帝克孝治奉亲以侑其收丕祺蕃衍后昆万有亿年继继存存
　　上许州吕相公嗣崧许康诗二首【并书　案宋史吕夷简传夷简封申国公景祐四年夏四月以镇安军节度使同平章亊判许州】
　　十一月一日尚书刑部员外郎直史馆宋祁敢再拜奏记相国申公执事窃闻古者尧有四伯是为四岳实佐文命降宅九州帝庸嘉之故赐姓曰姜命氏曰吕在周宣时有申甫者能左右王室以兴周道国人美之为作崧高之诗道降神之异仲尼掇焉以什于雅在春秋时有齐许者盟防紏慝干不庭方以大承厥祀有祚在下史世有家为诸侯选由是言之吕姓之衍于申曼于许厥惟旧矣恭惟相公凭极天之峻秉蒸民之彛庆丛祥发与圣参防言行而帝采亮谋奋而天縡和散为九功宣为六德沛如渊回湛若阳休劢相丕后十有四祀助薰燎而郊者四导农辂而东者一而鬼神无遗歆戴斗之使嵗通戎蛮之賮月来而疆场无猜侮士之贤者进无能者退邦之不足者与有余者取而上下无尤违三辰澄霄百谷露野佑我丕业格于皇天迹夫感防之隆幽赞之协要可知已有太岳基其兆有申甫奕其先有齐许蕃其系灵光孙谋是相是钟天而未忘叔仲之德是故复申之宇以陪敦章大即许之旧以济美显庸传曰惟其有之是以似之公之谓矣某不佞学于旧史氏知吉甫史克之作以事美一时托文见志遂得声满天地于今称诵不自知量谨作嗣崧诗五章章十句美公之国于申也许康诗五章章十二句美公之安乎许也立言之体畧细语大故推而上之以及于祖辞必欲类不容虚美故循而下之后及于公古之赋诗义取卒章焉嗣崧之乱曰寿考是承士大夫之祝也许康之辑曰帝曰还归邦人之志也虽不足雍容揄扬其义肆而不隘辄因诞日之庆缮冩驰献侑奉觞之余欢伏惟一加观采裁贷其罪不宣某惶恐再拜
　　嗣崧诗
　　嗣崧大丞相四岳之后复国于申也
　　彼岳惟崧天作其神嗣生我公我公斤斤嘉猷矢陈柄国之均帝亲命之纂成前人不显其道惟申是保公迈厥德祗只冀冀柔嘉而直模我彛伦揉我方国施于夷貊百度是毗庶绩允熙罔敢不恪惟公是若帝诏执事彻申土疆衍沃腴良赋舆溱溱莫乐于申昔在四兵佑尧象禹为国心膂受民作邦于今以光帝告于公绍胥尔宇宪是文武如申如甫为周之辅诞锡尔祉惟申甫是似乘车错衡淑旂英英式遄其荣公拜稽首敢扬王休祈天之久为天子万寿彼岳磐磐松柏丸丸公福禄实蕃有崇而冈有大而陵公寿考是承
　　嗣崧五章章十句
　　许康诗
　　许康申公均政劳而康乎许也昔四岳之裔在商周间有申有甫有齐有许而公又作屏焉邦人宜之故作是诗也
　　许丽而康岳孙奠之曰公之屏实维似之公徒增增朱綅绿縢不戁不惊钩膺镂钖称娖顔行哕焉绥章总我列侯式时南疆公之相攸孔乐于许其原膴膴其川訏訏有芃禾麻有京稷黍薮焉麋麕渚焉鲂鱮有李有桃有柘有檀树我之园令居则安公视于庭师兵翼翼孔武有力公适于府陪卿髦士罔不就绪公宴于堂嘉宾我从琴瑟鼓钟或揳或摐静好铿锵万舞有容左拂其殽炰鼈燔羔给鲜于庖右烝其笋菭蒲葅柔嘉惟馥防酒且多其饮温克摄尔攸仪侑公宴嬉俾胖而乐俾艾而耆明明天子股肱一体于蕃于宣邦人咸喜主芣之山浚之渠弗童而材弗竭而渔皇惠斯人俾公焉依公报其成帝曰还归
　　许康五章章十二句
　　五言古诗
　　夜直省舍
　　省舍诸吏休前轩成独步月色净牟首星痕隐温树稍听班马鸣独见昏鵶度索居易兴感幽抱邈谁晤自问濩落姿胡撄文墨务企欢无剰娱即事有盈虑逺寄江海心泠风傥能御
　　省舍晩景
　　日稷城隂生尘露稍云歇密树抱烟沈高禽映天没外物既不扰清机亦徐发何意羲皇风吹我襟袖末少驻北堂陲娟娟待明月
　　正言田学士况书言上庠祭酒防北轩予所种竹滋茂
　　昔承上庠乏莳竹北堂轩饬吏勤浸灌冉冉荣孤根日晏到官下对赏忘尘喧海月影宵戺天风籁晨颠去年主人斥负谤为淮藩后来异好尚欲诿不敢宣何幸觏时哲乃加封殖恩千里走书驿语竹遥相存不才好冷局异日期归旋千万屏剪伐勿令孤愿言
　　仲夏愆穉苖告悴辄按先帝诏书绘龙请雨兼祷霍一淮渎二祠戊寅蒇祀已夘获谨成喜诗呈官属
　　盛夏挟骄阳于以搆炎熯歊尘坌天葢烈御煽云汉稻颖茁然秀涸流不胜灌田畯防嵗功释耒共愁叹太守沗农使闭阁重慙惋曾是谬政纲曾是滥囚犴一食三失匕冀亦思过半驰祝诉羣望愿以身塞谴先帝隐民癠致和格灵变图龙着绘法令甲布州县愚计不知出奉行安敢慢外日筑层坛丙夜封舒鴈奉匜再三跪信辞靡虚荐幸勿为龙羞敢不报神眷翼日耿弗寐徂野视宵奠幽血粲静蠲执事便传赞薄诚防昭享距跃私自忭回车未及税云油黙焉徧穷海遂涔涔笼山兹漫漫旱麓众卉苏焦原暍氛防寸苖蔚如揠新波鳞欲涣何意一溉窘有望千箱衍揆予乏嘉绩圣诏仰成宪恤祀神罔恫昬作人胥劝抒藻拙言词窃用慰羣掾
　　长葛道中作寄侍读梅给事
　　仲春告言归道次古长葛水穷既舍舟仆具始脂辖南登高原望天宇莽庨豁溱澹无波芣騩森相轧春鸠日夜鸣阳膏浅深达田畯挈壶浆稚子勤襫袯驱牛洒先稑趣车载输秸郊柘色欣欣梢沟流活活县官恩泽美农节未尝夺贤牧谨诏书民隐罔遗察射蠲赘聚劳【乡兵初免阅射】赋检诛求猾我亦占一防闻兹慰饥渴矢诗虽不多要附许风末
　　去郡作
　　解龟淮阳区浮鹢暮春月州民拥前道重为使君别尊酒却畧跪丝管参差发共谓君此行宠命焕朝节进伏丹泥戺勉之奋芳烈使君慙且嗟处躬素衷拙虽尔荷赐环安敢冀荣辙顿首谢上毕行当避时杰愿移邦人爱孤根保勿伐
　　寿州十咏【案十咏题熙熙阁白莲堂清晖式燕秋香狎鸥齐云美隂望仙清涟等八亭今缺美隂亭一首】
　　熙熙阁
　　东谯已自高复此构层宇谁谓淮南逺风物美无度飞岑纳昼碧流月遗宵素揆予乏仙气楼居庶可慕
　　白莲堂
　　堂皇敞而华櫩牙照池水钿叶矗新团玉莩粲繁蘤游鳞竟泼泼幽石仍齿齿寄言采秋芳何必涉江涘
　　春晖亭
　　涉园憇何处道左防华榱幽寻乏朋往胜晤徒自知文禽弄不歇惠风至无期含情重徙倚物色到霞霏
　　式燕亭
　　使君班春还于焉衎吾属四阿住翚棘聊以便凉燠栋表飞云逝题端邀月宿无德与斯人式宴良自恧
