<!-- { "loadSidebar": true } -->
    〈朝议郎守尚书户部侍郎□骑尉赐绯鱼袋臣权德舆准制举自代官湖南郡任团练观察处置等使朝请大夫检校右散骑常侍使持节都督潭州诸军事兼潭州刺史御史中丞赐紫金鱼袋杨凭〉
    右。伏准建中元年正月五日制：常官上後三日举一人以自代者。前件官文学政事，侃然自立，器宏道直，材茂识精。累居中外，克著声实，稽其志业，可处大官。司徒贰左右邦教，以臣忝据，恐紊彝章。陟明而授，庶允公望。谨录奏闻。谨奏。
    ○兵部侍郎举人自代状
    〈朝议大夫守尚书兵部侍郎骁骑尉成纪县开国伯臣权德舆准制举自代官大中大夫守尚书礼部侍郎上轻车都尉清河县开国男崔〉
    右。伏准建中元年正月五日制：常官上後三日举一人以自代者。前件官敏识全才，焯见理本，久司纶翰，乃擢礼闱。凡所典领，克扬声绩，伏以夏官之贰，务切简稽。国朝以来，望实皆重，其於选任，颇异他曹。以臣居之，玷辱为甚，抡才以授，敢献所知。谨录奏闻。谨奏。
    ○兵部侍郎举人自代状
    〈朝议大夫守尚书兵部侍郎上柱国开国伯臣权德舆准制举自代官朝议大夫守右散骑常侍上柱国宏农郡开国公赐紫金鱼袋杨凭〉
    右。伏准建中元年正月五日制：常忝官上後三日举一人以自代者。前件官旷度伟才，明诚直道，卓尔山立，不随波流。自践朝伦，时推公器。话言形於风，声猷发於事业。庶政根本，在於南宫。臣以庸虚，五赞其职。凭积望实，未阶兹选。物议时情，共知不可。辄量力以循分，期类能以审官。庶允至公，以明朝典。谨录奏闻，谨奏。
    ○吏部侍郎举人自代状
    〈朝散大夫守尚书吏部侍郎骁骑尉成纪县开国伯臣权德舆准制举自代官朝请大夫守尚书刑部侍郎骑都尉高阳县开国子许孟容〉
    右。伏准建中元年正月五日制：常忝官上後三百举一人以自代者。前件官文学行义，坚明中正，早登郎吏，谨贯法程。顷任给事中，抗议不回，德宗为辍已行之诏，自贰职司寇，权领选曹。强志在公，克举官业。今铨衡务重，朝选所难。臣顷转兵部，才经数月，骤兹擢迁，必速官谤。中台之首，尤在得人，推於至公，庶允群议。谨录奏闻。
    ○太子宾客举人自代状
    〈朝议大夫守太子宾客骁骑尉成纪县开国伯臣权德舆准制举自代官谏议大夫韦况〉
    右。伏准建中元年正月五日制：常忝官上後三日举一人以自代者。前件官含和抱素，宴息道枢。循性履方，远迹声利。徵拜谏列，乞归故山。实有古风，可司教本。伏以宾护之任，道德所宜，不婴事物，时谓清重。正职员於三品，列商皓於四人。岂臣小生，忽据尊秩？久於尘玷，自速愆尤；过蒙恩私，犹处优礼。俯仰惭灼，上负聪明。赋禄命官，必归耆硕。以臣负罪，非所克堪。推贤让能，朝有恒制。大僚厚德，庆洽时情。谨录奏闻。谨奏。
    ○太常卿举人自代状
    〈通议大夫守太常卿上柱国襄武县开国侯赐紫金鱼袋臣权德舆准制举自代官正议大夫尚书吏部侍郎上柱国清河县开国子崔〉
    右。伏准建中元年正月五日制：常官上後三日举一人以自代者。前件官才茂识精，密静宏远。久於右掖，重履南宫。仪曹取士，声实不惑。小宰抡才，流品皆叙。伏以奉常典礼，首冠群卿。古今盛选，不可虚授。以臣愚薄，累奉恩荣。前後职官，无非忝滥。逮今奖命，尤惧非宜。将何以协和神人，祗肃郊祀？迹公望，当处大僚。循分让能，朝有彝典。谨录奏闻。谨奏。
    ○平章事举人自代状
    〈某官某〉
    右。伏准建中元年正月五日制：常官上後三日举一人以自代者。群官选任，犹合让能。况台司寄重，倍百常等。臣自受任以来，夙夜惶怖，必知败覆，无补盛明。窃见前件官等，含章履道，忠孝谅直，实有宰物之器，皆有致君之诚。足以上承睿谟，下决庶政。伏乞罢臣衮职。以付材能。则︳谟可行，授受惟允。群情斯在，非敢自私。手疏上陈，伏惟鉴听。无任诚恳战惧之至！谨奉状陈让以闻。谨奏。
    ○礼部尚书举人自代状
    〈正议大夫守礼部尚书上柱国扶风郡开国公赐紫金鱼袋臣权德舆准制举自代官正议大夫守太常卿上柱国清河县开国子赐紫金鱼袋崔〉
    右件官器行端茂，文学闳深，自中书舍人历礼部吏部二侍郎太常卿，皆与臣交代，谙其政事。伏准建中元年正月五日制：常忝官上後三日举一人以自代者。臣顷待罪非据，首尾四年，无补休明，合当谴黜。圣慈宽宥，犹守本官，受恩之日，惶骇失次。又蒙特令宰臣，奉宣进止，奖饰慰喻，至於再三。谓臣更无罪过，恐臣妄有忧惧，承命震灼，感入肺肝。宰臣退免，未有斯比，实当怵惕之际，再沐生成之恩。臣以违奉近侍，不合申谢；虑烦省览，不敢拜章。辄因举代之时，特荷非常之泽。况宗伯秩礼，选任重难。以代臣，实允公望。谨录奏闻。谨奏。
    ○东都留守举人自代状
    〈东都留守银青光禄大夫检校吏部尚书兼御史大夫判东都尚书省事上柱国扶风郡开国公臣权德舆准制举自代官朝议大夫守尚书户部侍郎判度支护军赐紫金鱼袋卢坦〉
    右。伏准建中元年正月五日制：内外官上後三日举一人以自代者。前件官端操敏用，秉彝响方。专席雨台，察廉三郡。自理烦处剧，再贰六官。克茂休声，益彰直道。保河洛。从古重难。宏修武备，宜得威望。揆才量力，敢以荐言。谨录状奏闻。谨奏。
    ○请加置留镇兵二千人状
    右。留镇将士，虽有三千八百馀人，偃师、阳翟、登封、告成等分镇并军将口亻兼诸色所由外，在都城日敕二千人，城门街铺守当悉在其内。阳翟当蔡州要路，镇兵不满三百人，都城人数已少，更分减不得。自舞阳劫杀已来，臣夙夜忧切，阳翟只隔襄城，便与郾城接界，寇盗侵轶，事资堤防。伏请量加置前件人数，分在都城及阳翟镇雨处防备，所冀完守，遏其窥觎。倘非事理迫切，岂敢轻渎圣听？谨录奏闻，伏听敕旨。
    ○留镇将士加置二千人状
    右。伏奉今月十四日敕：“留镇将士宜加镇二千人，都城及阳翟分镇，仍速令招召，精选强壮数足奏闻者。”臣伏以都畿官阙之重，四方水陆之冲，密迩淮夷，兵数鲜少。安危之计，责在微臣；夙夜忧惶，逼扰是惧。陛下神武独运，睿略下临，加此新军，保安洛土。凡在都邑，巳如金汤，敢励孱庸，以膺驱策。无任感恩悦怿之至！其招召事宜，巳具别状分析闻奏。谨录奏闻。谨奏。
    ○请加置兵衣粮状
    右。伏奉今月十四日敕：“留镇将士宜加置二千人，速令招召者。”伏以自元和三年准敕停防御军後，皆散在坊市，工庸为生，令令招召，拣去老弱，又畿内山谷间有武力劲悍者。四军留镇军子弟有成长强壮者，旬日内且合拾得一千人，其馀至後月内，并合得足。伏以前件人等，又籍军籍，不免饥寒，招募之初，须有露赉，藉其速至，必在乐从。况当冬赐之时，宜均挟纩之泽，伏望天恩许臣，招召入军者，便准旧官健例，给冬衣月粮。伏望下有司，且支一千，其馀一半，待招召有次第後，续具闻奏。谨录奏闻。谨奏。
    ○谢河南尹裴次元充东都副留守状
    右。伏奉今月十九日敕：“东都留镇，创立新军，所招将士，切须精选。要得府县，共详簿书，况分正副守，仰惟旧典。宜令裴次元以本官充东都副留守者。”伏以居守之任，分政是崇，旧制河尹，多兼副职。以臣虚薄，谬忝保，陛下俯忧败阙，命此陪贰。今淮右狂寇，尚稽天诛；洛京重地，每轸宸虑。况新承诏旨，创置军师，其於选募，多阙府县。以尹守之剧。同此在公；佐庸菲之材，俯矜不逮。受恩斯重，量力难任。见与次元计会，於诣色人中设法招召，续具条奏。无任感恩戴荷之至！谨奉状陈谢以闻。谨奏。
    ○谨移义成军一千五百人镇阳翟状
    准今月十七日敕，移义成军一千五百人镇阳翟县。右。伏奉今月二十日诏敕：“淮西未宁，东都兵少，今诏（阙）平发步军一千五百人，於阳翟县镇守。令权取臣指，与次元计会，差官专往勾当供顿，及排比兵马下处，善於绥抚，无失机宜。如淮夷奔冲，即逐便除讨，若无侵掠，但且防遏，优恤之间，必资得所者。”诏命自天，睿奖稠叠，捧戴惶悚，若无所容。伏以东畿之中，阳翟最重，地非岩险，境接淮夷。斯为要冲，实在捍蔽，兵力素少，疆场是虞。忽承天书，巳在睿算，分滑台之坚甲，佐甸邑之偏师。戎行贾勇，河洛增气。臣以懦劣，素乏才谋。陛下权令指，假以威重，谨当下竭庸管，上禀睿谋。循巳何堪？省躬知惧。应缘置顿及到县下处，臣巳与次元计会排比，差官勾当，其於抚绥，必冀便安。候将士等到镇，续具闻奏。谨奉状陈谢以闻，谨奏。
    ○请置防御军状
    〈东都留守今管旧防御军官健并阳翟偃师等县镇遏及留镇将士共三千八百九十五人七百人旧防御军官健准元和三年八月（十日敕量）留一千五百七十人河阴阳翟偃师等县镇遏准元和三年五月二十五日敕留守牧管一千六百二十五人留镇将士〉
    右件。见管兵士如前，其中分在阳翟、偃师外镇并诸色军将所由及口亻兼等，并在数内，今在都城二千人已下，极为寡少。臣去年七月五日面辞，亲奉圣旨，欲却置防御军。去年十月十六日又具状闻奏，至今未蒙进止。东都与淮西地近，又少阳丁忧未闻疾状非轻，虑有军中动静，苦无备拟，不免忧虞。又阳翟去冬（阙）有劫杀，亦为在镇人少，所以草窃公行。居守寄崇，临制东夏，淮西缓急，切在堤防，须假军声，以重威望。以臣庸懦，又兵力至少，夙夜怀惧，旷败是忧。在臣至微，岂敢逃责？但以常备重任，过承鸿私，恐负恩寄，有辜任使，事理所迫，不敢不言。伏惟圣虑，速赐裁择，轻冒尘渎，神爽震惊。无任惶惧陨越之至！谨差押衙□麾将军守左金吾卫大将军兼试殿中监上柱国成党奉状陈请以闻。谨奏。
    ●卷四百八十八
    ☆权德舆（六）
    ○徐州事宜奏
