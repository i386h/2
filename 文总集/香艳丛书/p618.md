<!-- { "loadSidebar": true } -->
　　相女子者，有简便诀云：上看头，下看脚。似二语可概通身矣。予怪其最要一着，全未提起：两手十指，为一生巧拙之关，百岁荣枯所系，相女者首重在此，何以略而去之？且无论手嫩者必聪，指尖者多慧、臂丰而腕厚者，必享珠围翠绕之荣；即以现在所需而论之，手以挥弦，使其指节累累几类弯弓之决拾，手以品箫，如其臂形攘攘，几同伐竹之斧斤，抱枕携衾，观之兴索，捧卮进酒，受者眉攒，亦大失开门见山之初着矣。故相手一节，为观人要着，寻花问柳者，不可不知。然此道亦难言之矣。选人选足，每多窄窄金莲，观手观人，绝少纤纤玉指，是最易者足，而最难者手，十百之中不能一二觏也。须知立法不可不严，至于行法，则不容不恕。但于或嫩或柔，或尖或细之中，取其一得，即可宽恕其它矣。 
　　至于选足一事，如但求窄小，则可一目了然，倘欲由粗以及精，尽美而思善，使脚小而不受脚小之累，兼收脚小之用，则又比手更难，皆不可求而可遇者也。其累维何？因脚小而难行，动必扶墙靠壁，此累之在己者也：因脚小而致秽，令人掩鼻攒眉，此累之在人者也。其用维何？瘦欲无形，越看越生怜惜，此用之在日者也；柔若无骨，愈亲愈耐抚摩，此用之在夜者也。昔有人谓予曰：宜兴周相国，以千金购一丽人，名为抱小姐，因其脚小之至，寸步难移，每行必须人抱，是以得名。予曰，果若是，则一泥塑美人而已矣，数钱可买，奚事千金？造物生人以足，欲其行也，昔形容女子娉婷者，非曰步步生金莲，即曰行行如玉立，皆谓其脚小能行，又复行而入画，是以可珍可宝。如其小而不行，则与刖足者何异？此小脚之累之不可有也。予遍游四方，见足之最小而无累，与最小而得用者，莫过于秦之兰州，晋之大同。兰州女子之足大者三寸，小者犹不及焉，又能履步如飞，男子有时追之不及。然去其凌波小袜而抚摩之，犹觉刚柔相半，即有柔若无骨者，然偶见则易，频遇为难。至大同名妓，则强半者若是也，与之同榻者，抚乃金莲，令人不忍释手，觉倚翠偎红之乐，未有过于此者。向在都门，以此语人，人多不信。一日席间拥二妓，一晋一燕，皆无丽色，而足则甚小，予请不信者即而验之，果觉晋胜于燕，大有刚柔之别，座客无不翻然，而罚不信者以金谷酒数。此言小脚之用之不可无也。噫！岂其娶妻必齐之姜？就地取材，但不失立言之大意而已矣。 
　　验足之法无他，只任多行几步，观其难行、易动，察其勉强、自然，则思过半矣。直则易动，曲即难行，正则自然，歪即勉强。直而正者，非止美观、便走，亦少秽气。大约秽气之生，皆强勉造作之所致也。 
　　态度 
　　古云，尤物足以移人。尤物维何？媚态是已。世人不知，以为美色，乌知颜色虽美，是一物也，乌足移人？加之以态，则物而尤矣。如云美色即是尤物，即可移人，则今时绢做之美女，画上之娇娥，其颜色较之生人，岂止十倍，何以不见移人而使之害相思，成郁病耶？是知媚态二字，必不可少。媚态之在人身，犹火之有焰，灯之有光，珠贝金银之有宝色，是无形之物，非有形之物也。惟其是物而非物，无形似有形，是以名为尤物。尤物者，怪物也，不可解说之事也。凡女子一见即令人思，思而不能自已，遂至舍命以图，与生为难者，皆怪物也，皆不可解说之事也。吾于态之一字，服天地生人之巧，鬼神体物之工。使以我作天地鬼神，形体吾能赋之，知识我能予之，至于是物而非物，无形似有形之态度，我实不能变之化之，使其自无而有，复自有而无也。态之为物，不特能使美者愈美，艳者愈艳，且能使老者少而媸者妍，无情之事变为有情，使人暗受笼络而不觉者。女子一有媚态，三四分姿色，便可抵过六七分，试以六七分姿色而无媚态之妇人，与三四分姿色而有媚态之妇人，同立一处，则人止爱三四分而不爱六七分，是态度之于颜色，犹不止于一倍，当两倍也。试以二三分姿色而无媚态之妇人，与全无姿色而止有媚态之妇人，同立一处，或与人各交数言，则人止为媚态所惑，而不为美色所惑，是态度之于颜色，犹不止于以少敌多，且能以无而敌有也。今之女子，每有状貌姿容一无可取，而能令人思之不倦，甚至舍命相从者，皆态之一字之为祟也。是知选貌选姿，总不如选态一着之为要。态天自生，非可强造，强造之态，不能饰美，止能愈增其陋。同一颦也，出于西施则可爱，出于东施则可憎者，天生、强造之别也。相面、相肌、相眉、相眼之法，皆可言传，独相态一事，则予心能知之，口实不能言之。口之所能言者，物也，非尤物也。噫，能使人知，而能使人欲言不得，其为物也何如？其为事也何如？岂非天地之间一大怪物，而从古及今一件解说不来之事乎？ 
　　诘予者曰：既为态度立言，又不指人以法，终觉首鼠，盍亦舍精言粗，略示相女者以意乎？予曰：不得已而为言，止有直书所见，聊为榜样而已。向在维扬，代一贵人相妾，靓妆而至者，不一其人。始皆俯首而立，及命之抬头，一人不作羞容而竟抬；一人娇羞腼腆，强之数四而后抬；一人初不即抬，及强而后可，先以眼光一瞬，似乎看人而实非看人，瞬毕复定，而后抬，俟人看毕，复以眼光一瞬而后俯，此即态也。记曩时春游遇雨，避一亭中，见无数女子，妍媸不一，皆踉跄而至。中一缟衣贫妇，年三十许，人皆趋入亭中，彼独徘徊檐下，以中无隙地故也。人皆抖擞衣衫，虑其太湿，彼独听其自然，以檐下雨侵，抖之无益，徒现丑态故也。及雨将止而告行，彼独迟疑稍后，去不数武，而雨复作，仍趋入亭，彼则先立亭中，以逆料必转，先踞胜地故也。然伊虽偶中，绝无骄人之色，见后入者反立檐下，衣衫之湿，数倍于前，而此妇代为振衣，姿态百出，竟若天集众丑以形一人之媚者。自观者视之，其初之不动，似以郑重而养态；其后之故动，似以徜徉而生态。然彼岂能必天复雨，先储其才以俟用乎？其养也出之无心，其生也亦非有意，皆天机之自起自伏耳。当其养态之时，先有一种娇羞无那之致，现于身外，令人生爱生怜，不俟娉婷大露而后觉也。斯二者，皆妇人媚态之一班，举之以见大较。意以年三十许之贫妇，止为姿态稍异，遂使二八佳人与曳珠顶翠者皆出其下，然则态之为用，岂浅鲜哉！ 
　　人问，圣贤神化之事，皆可造诣而成，岂妇人媚态独不可学而至乎？予曰：学则可学，教则不能。人又问，既不能教，胡云可学？予曰：使无态之人与有态者同居，朝夕熏陶或能为其所化，如蓬生麻中，不扶自直，鹰变成鸠，形为气感，是则可矣。若欲耳提而面命之，则一部廿一史，当从何处说起，还怕愈说愈增其木强，奈何！ 

　　修容第二 
　　妇人惟仙姿国色，无俟修容，稍去天工者，即不能免于人力矣。然予谓修饰二字，无论妍媸美恶，均不可少。俗云三分人材，七分妆饰，此为中人以下者言之也。然则有七分人材者，可少三分妆饰乎？即有十分人材者，岂一分妆饰皆可不用乎？曰不能也。若是则修容之道，不可不急讲矣。今世之讲修容者，非止穷工极巧，几能变鬼为神，我即欲勉竭心神，创为新说，其如人心至巧，我法难工，非但小巫见大巫，且如小巫之徒往教大巫之师，其不遭喷饭而唾面者鲜矣。然一时风气所趋，往往失之过当，非始初立法之不佳，一人求胜于一人，一日务新于一日，趋而过之，致失其真之弊也。楚王好细腰，宫中皆饿死，楚王好高髻，宫中皆一尺，楚王好大袖，宫中皆全帛。细腰非不可爱，高髻大袖非不美观，然至饿死，则人而鬼矣，髻至一尺，袖至全帛，非但不美观，直与魑魅魍魉无别矣。此非好细腰、好高髻大袖者之过，乃自为饿死、自为一尺、自为全帛者之过也。亦非自为饿死、自为一尺、自为全帛者之过，无一人痛惩其失，着为章程，谓止当如此，不可太过，不可不及，使有遵守者之过也。吾观今日之修容，大类楚宫之末俗，着为章程，非草野得为之事，但不经人提破，使知不可爱而可憎，听其日趋日甚，则在生而为魑魅魍魉者，已去死人不远，矧腰成一缕，有饿而必死之势哉？予为修容立说，实具此段婆心，凡为西子者，自当曲体人情，万毋遽发娇嗔，罪其唐突。 
　　盥栉 
　　盥面之法，无他奇巧，止是濯垢务尽。面上亦无他垢，所谓垢者，油而已矣。油有二种，有自生之油，有沾上之油。自生之油，从毛孔沁出，肥人多，而瘦人少，似汗非汗者是也。沾上之油，从下而上者少，从上而下者多，以发与膏沐势不相离，发面交接之地，势难保其不侵，况以手按发，按毕之后，自上而下，亦难保其不相挨擦，挨擦所至之处，即生油发亮之处也。生油发亮于面，似无大损，殊不知一日之美恶系焉，面之不白不均，即从此始。从来上粉着色之地，最怕有油，有即不能上色。倘于浴面初毕，未经搽粉之时，但有指大一痕，为油手所污，追加粉搽面之后，则满面皆白，而此处独黑，又且黑而有光，此受病之在先者也。既经搽粉之后，而为油手所污，其黑而光也亦然，以粉上加油，但见油而不见粉也，此受病之在后者也。此二者之为患，虽似大而实小，以受病之处，止在一隅，不及满面，闺人尽有知之者。尚有全体受伤之患，从古佳人，暗受其害而不知者，予请攻而出之。从来拭面之巾帕，多不止于拭面，擦臂抹胸，随其所至，有腻即有油，则巾帕之不洁也久矣。即有好洁之人，止以拭面，不及其它，然能保其上不及发，将至额角而遂止乎？一沾膏沐，即非无油少腻之物矣，以此拭面，非拭面也，犹打磨细物之人，故以油布擦光，使其不沾他物也。他物不沾，粉独沾乎？凡有面不受妆，越匀越黑，同一粉也，一人搽之而白，一人搽之而不白者，职是故也。以拭面之巾有异同，非搽面之粉有善恶也。故善匀面者，必须先洁其巾。拭面之巾，止供拭面之用，又须用过即浣，勿使稍带油痕，此务本穷源之法也。 
　　善栉不如善篦。篦者栉之兄也。发内无尘，始得丝丝现相，不则一片如毡，求其略限而不得，是帽也，非髻也，是退光黑漆之器，非乌云蟠绕之头也。故善蓄姬妾者，当以百钱买梳，千钱购篦。篦精则发精，稍俭其值，则发损头痛，篦不数下而止矣。篦之极净，使便用梳。而梳之为物，则越旧越精，人惟求旧，物为求新，古语虽然，非为论梳而设。求其旧而不得，则富者用牙，贫者用角，新木之梳，即搜根剔齿者，非油浸十日，不可用也。 
