<!-- { "loadSidebar": true } -->
臣等久分戎寄未议策勲上玷朝廷俯惭鄙懐心究利害目击胜负三年于兹备详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僭号意朝廷开许为鼎峙之国又虑尚懐阴谋卑辞厚礼请称乌珠以缓国家之计臣等敢不为朝廷思经久之策防生灵之患哉臣等谓继迁当时用计脱身窃弄凶噐德明外示纳欵内实养谋至元昊则悖慢侮常大为边患以累世奸雄之志而屡战屡胜未有挫屈何故乞和虽朝廷示纳欵之意契丹邀通好之功以臣等料之实因累年用兵蕃界劳扰交锋之下伤折亦多所获噐械鞍马皆归元昊其下胥怨无所厚获其横山蕃部点集最苦但汉兵未胜戎人重土不敢背贼勉为驱驰尔今元昊知众之疲闻下之怨乃求息肩养鋭以逞凶志非心服中国而来也臣等谓元昊如大言过望为不改僭号之请则有不可许者三如卑辞厚礼从乌珠之称亦有大可防者三何谓不可许者三自古四夷在荒服之外圣帝明王恤其边患柔而格之不吝赐与未有假天王之号者也何则与之金帛可节俭而补也鸿名大号天下之神噐岂私假于人哉惟石晋藉契丹援立之功又中国逼小纔数十州偷生一时无卜世卜年之意故荐号于彼壊中国大法而终不能厌其心遂为呑噬遽成亡国一代君臣为千古之罪人自契丹称帝灭晋之后参用汉之礼乐故事势强盛常有轻中国之心我国家富有四海非石晋逼小偷生之时元昊世受朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡莫由禁止今元昊于天都山营造所居巳逼汉界如更许以大号此后公家文字幷军民语言当有西帝西朝之称天都山必有建都郊祀之僭其陜西戎兵边人负过必逃其地盖有归矣至于四方豪士稍不得志则攘臂而去无有逆顺去就之分彼多得汉人则礼乐事势与契丹并立夹困中国岂复有太平之望耶此不可许者二也又议者皆谓元昊胡人也无居中国之心欲自尊于诸蕃尔臣等谓拓拔珪石勒刘聪苻坚赫连勃勃之徒皆胡人也并居中原近则李克用父子沙陁人也进据太原后都西洛皆汉人进谋诱而致之昨定川事后元昊有伪诏谕鎭戎兵民有定关辅之言此其验盖汉家之叛人不乐处夷狄中心谋侵据汉地所得城垒必使汉人守之如契丹得山后诸州皆令汉人为之官守或朝廷假元昊僭号是将启之斯为叛人之助甚矣此不可许者三也何为大可防者三元昊以累世奸雄之资一旦僭逆初遣人至犹称臣奉表及刘平之陷贼气乃骄再遣贺九言至上书朝廷便不称臣其辞顿慢而复屡胜当有大言过望乃人情之常也若卑辞厚礼便肯从乌珠之称皆阴谋也是果以山界之困暂求息肩使中国解兵三四年间将帅懈慢士卒骄惰边备不严戎政渐弛却如前暴发则中国不能支梧此大可防者一也又从德明纳欵之后经谋不息西击土蕃回鹘拓疆数千里至元昊事势稍盛乃称尊悖礼背负朝廷结连北人情迹尽见大为边患偶未深入今复起诈端以欵我兵而休息其众又欲倂力专志倂吞乌勒斯赉等诸蕃去秦州一帯篱落为将来再举之利縁元昊初叛之时亲攻延州是本有侵陷郡国之志今复强盛岂便息心且朝廷四十年恩信所被一朝反侧岂有发既畔之谋蓄未挫之鋭而能久守盟信者乎此大可防者二也又从德明纳欵后来使蕃汉之人入京师贾贩憧憧道路百货所归获中国之利充乎窟穴贼因其事力乃兴兵为乱今兹五年用度必困乃卑辞厚礼迎合我意欲复图中国之利待其给用既毕却求衅兴兵以快本意狼子野心固难驯伏今若通和或再许灵夏蕃汉之人依前出入京师深为不便缘自前往来叛状未彰情无蠧害今既为强敌之虏稔祸未已必窥伺国家及夹帯亡命入蕃或与奸人别有结连或使刺客窃发惊扰朝廷又此类必所在恣纵甚于昔时有事何以处置此大可防者三也臣等乞朝廷俟元昊所遣人至观其所请彼如大言过望坚求僭称则乞朝廷答云上畏天地宗庙不可私许大号壊中国之法彼卑辞厚礼止是求乌珠之称则按唐单于可汗故事有许之之理亦预防其阴谋严饬边臣修葺城寨训练军马储蓄粮草以备虚诈俟一二年间见其表里及边备牢固方可那减戍兵于近里屯泊缘西戎自古翻覆朝廷不可休兵以启不虞之变如求割熟戸则乞答云灵夏甚有汉戸能割归朝廷否况横山蕃部安于内附一旦驱之则惊扰生事必不为西界之用彼如求至京师依前来出入贾贩则乞答云昨来战斗之后甚有军民没阵其子孙骨肉衔怨至深必恐道涂之中多有雠杀致西界相疑更却生事只于边上建置榷场交易有无各得其所彼如邀我自今而后罢修城寨则乞答云边界熟户生有雠怨常相侵害须藉城寨驻兵方能鎭静使各安居尔若自余更有非礼之求朝廷或难应副即且拒之不必从也但厚遣来人善词回答使迁延往来即逾四月贼不能举矣至秋则无足畏也何以言之臣等观朝廷信赏必罚今已明白帅臣奉诏得以便冝又旧将渐升前弊稍除将责实效约束将佐不令轻出训练军马率多变法但今极边城寨或未坚全新集之兵未可大战若贼今春便来以臣等计之尚可忧虑然大军持重奇兵袭击宜无定川之负也如候秋而来则城寨多固军马已练或坚壁而守或据险而战无足畏矣臣等已议一二年间训兵三四万使号令齐一阵伍精熟又能使熟户蕃兵与正军参用则横山一帯族帐可以图之降我者使之纳质厚其官赏各令安居籍为熟戸拒我者以精兵加之不从则战我军鼓行山界不为朝去暮还之计元昊闻之若举国而来则我退守边寨足以困彼之众若遣偏师而来我则据险以待之蕃兵无粮不能久聚退散之后我兵复进使彼复集毎岁三五出元昊诸厢之兵多在河外频来应敌疲于奔命则山界蕃部势穷援弱且近于我自求内附内选酋豪以鎭之足以断元昊之手足矣然乞朝廷以平定大计为意当军行之时不以小胜小衂黜陟将帅则三五年间可集大功仍诏中国臣寮不得讳言边事以沮永图我太祖太宗统辟四海创万世之基业今以三五年之劳再定西陲岂为晚耶契丹闻国家深长之谋必惧而保盟不复轻动然后中国有太平之期矣臣等所以言彼贼非礼之求不必从者盖有此议也或曰今王师不利者数四而未思戢兵何也臣等谓不然国家太平日久将不知兵兵不习战以致不利非中国事力不敌四夷非今之军士不逮古昔盖太平忘战之弊尔今边臣中有心力之人鉴其覆辙各思更张将有胜贼之计昔汉楚之战不以多负罢兵而终有天下安禄山之乱所向无前郭子仪日夜谋虑王师复振而终灭大盗今国家以天下全盛之势岂有偶胜偶负而自谓中国不可振而夷狄不可御耶斯惑之甚矣或曰兵不可久久则民困而财匮臣等谓不然争胜逐利之师则有巧迟拙速之异如其外御四夷则自古未甞废兵是以山海之利皆归边用抑为此也况即日边上城垒经今春修葺渐以险固兵民力役自当减罢又毎岁春夏之交军马甚可抽退于数百里间就食刍粮亦足省入中之费减馈运之劳庶乎民不困而财不匮非如西事之初人人畏惧未测虏情所屯军马不敢少退臣等更思兴利减费之算以为之助臣等早蒙圣奨擢贰清班西事以来供国麄使三年塞下日劳月忧岂不愿闻纳和少图休息非乐职矢石之间盖见西贼强梗未衰挟以变诈若朝廷处置失冝它时悖乱为中原大祸岂止今日边患哉臣等是以不敢念身世之安忘国家之忧须罄刍荛少期补助其元昊来人到阙伏望圣慈于纳和御侮之间审其处置为圣朝长乆之虑天下幸甚
论转运得人许自择知州（庆厯三年二月公时参知政事）
臣窃见古者内置公卿士大夫助天子司察天下之政外置岳牧方伯刺史观察使采访使统领诸侯守宰以分理之内外皆得人未有不大治者也今转运按察使古之岳牧方伯刺史观察采访使之职也知州知县古之诸侯守宰之任也内官虽多然与陛下共理天下者惟守宰最要耳比年以来不知选择非才贪浊老懦者一切以例除之以一县观一州一州观一路一路观天下则率皆如此其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而収揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使如不足许权擢知州人既得人即委逐路自择知州不任事者奏罢之仍令权擢幕职官如是行之必举皆得人凡权入者必俟政绩有闻一二年方眞授之虽以精择尚虑有不称职者必有降黜直俟人称职而后已仍令久其官守勿复数易其有异政者宜就与升擢之若然官修政举则天下自无事矣朝廷惟总其大纲而振举之可也
奏乞出内帑物帛收赎陷蕃汉戸札子（庆厯三年公为参知政事）
臣闻淳化中太宗皇帝以边戸饥荒多卖人口入蕃颇悯恻之特遣使以物货收赎各还父母此人君之盛德也近年缘边汉戸被西戎虏不少今既通人使乞出圣意以内帑物帛委边臣渐次收赎陷蕃汉户人口各还其家使父母子孙再得完聚则不惟边上生民恩沦骨髓必也至德动天降佑王室书之史册光于后代乞不降出
○序
续家谱序
吾祖唐相履冰之后旧有家谱咸通十一年庚寅一枝渡江为处州丽水县丞讳隋中原乱离不克归子孙为中呉人皇宋太平兴国三年曽孙（坚垧墉埙埴昌言）六人从钱氏归朝仕宦四方终于他邦子孙流离遗失前谱至（仲淹）蒙窃国恩皇佑中来守钱塘遂过姑苏与亲族会追思祖宗既失前谱未获复惧后来昭穆不明乃于族中索所藏诰书家集考之自丽水府君而下四代祖考及今子孙支泒尽在乃创义田计族人口数而月给之又理祖第使复其居以永依庇故作续家谱而次序之皇佑二年正月人日资政殿学士金紫光禄大夫行尚书户部侍郎知青州军事兼管内劝农事充青州淄潍登莱沂密徐州淮阳军安抚使护军（仲淹）述
○尺牍
蔡钦圣殿丞（皇佑元年三月十一日）
今日相国筵会不暇子细保爱保爱或有书入京逓中即易逹也
苏才翁转运（皇佑三年十一月）
示谕冩黄素为干卦字多眼力不逮且冩伯夷颂上呈此中寒甚前面笔冻欲重写又恐因循书札亦要切磋未是处无惜见教（书伯夷颂后）
○诗余
忆王孙
秋思
飕飕风冷荻花秋明月斜侵独倚楼十二珠帘不上钩黯凝眸一点渔灯古渡头
苏幙遮
懐旧碧云天黄叶地秋色连波波上寒烟翠山映斜阳天接水芳草无情更在斜阳外　黯乡魂追旅思夜夜除非好梦留人睡明月楼髙休独倚酒入愁肠化作相思泪
渔家傲
秋思
塞下秋来风景异衡阳雁去无留意四面边声连角起千嶂里长烟落日孤城闭　浊酒一杯家万里燕然未勒归无计羌管悠悠霜满地人不寐将军白髪征夫泪
御街行
秋日懐旧
纷纷坠叶飘香砌夜寂静寒声碎眞珠帘卷玉楼空天淡银河垂地年年今夜月华如练长是人千里　愁肠已断无由醉酒未到先成泪残灯明灭枕头攲谙尽孤眠滋味都来此事眉间心上无计相逥避
●钦定四库全书
范文正集补编巻二
○制词
除参知政事勅
