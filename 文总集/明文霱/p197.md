<!-- { "loadSidebar": true } -->
　　【 前缺】 之间。以从所好也。然或谓今且罪遣。不得遽强而之者。故姑浮湛混浊洺博中山之间。然其当昼而思。当寝而梦。巳迯人世久矣。仆尝念春秋以来。其贤人君子间遭废斥。未尝不即其穷愁。自着文采以表见于后。何者耻心有所知。与腐草同没也。然技不能两有所精。而学不能两有所逮。何者传不云乎。倕工于为弓。而言天下之善射者。必曰羿也。奚仲工于为车。而言天下之善御者。必曰造父也。葢万物之情。各有其至。而人以聪明智慧。操且习于其间。亦各有所近。必专一以致其至。而后得以偏有所擅而成其名。故世皆随孔氏以非达巷。而仆独谓孔氏之言者圣学也。今人未能学圣人之道。而轻议达巷者皆惑也。屈宋之于赋。李陵苏武之于五言。马迁刘向之于文章传记。皆各擅其长。以绝艺后代。然竟不能相兼者。非不欲也。力不足也。故李杜诗圣而韩欧文匠。其间不自量力。扬跞蹀躞而进者。独魏晋曹刘二陆。及唐元白柳宗元之徒。稍稍侈心焉。然亦疲矣。使宗元独以其文与韩昌黎争雄。当未辨孰刘孰项。而曹刘独纵其诗声于武陵之间。又未必降为黄初之音也。故曰人各有能有不能。仆才乏思涩。于两者俱无能者也。然间尝从兄学为诗。每见兄言笑出金石。喷吐倾珠玑。数年以来。大者王孟。小者刘韦矣。而独不能睥睨一二。其中者不出兄之唾遗。其背而驰者尾琐猥陋矣。独私扣文章之旨。稍得其堂户扃钥而入。而自罪黜以来。恐一旦露零于茂草之中。谁为吊其衷而悯其知。以是益发愤为文辞。而上采汉。马迁。相如。刘向。班固。及唐。韩愈。柳宗元。宋。欧阳修。曾巩。苏氏兄弟。与同时附离而起。所谓诸家之旨。而揣摩之。大畧琴瑟柷敔调各不同。而其中律一也。律者即仆曩所谓万物之情。各有其至者也。近代以来学士大夫之操觚为文章。无虑数十百家。其以云吻雾噏虎啮鸷攫之材。扬声艺林者。亦星见踵出。然于其所谓万物之情。各有其至者。或在置而未及也。近独从荆川唐司□上下其论。稍稍与仆意相合。仆少喜为文。每谓当跌宕激射。似司马子长。字而比之。句而亿之。一字一句。不中其累黍之度。即惨恻悲凄也。唐以后若□不足为者。独怪荆川疾呼曰。唐之韩。犹汉之马迁。宋之欧曾二苏。犹唐之韩子。不得至其至。而何轻议为也。仆闻而疑之。疑而不得。又蓄之于心。而徐求之。今且三年矣。近乃取百家之文之深者。按覆之。卧且吟。而飧且噎焉。然后徐得其所谓万物之情各有其至。而因悟曩之所谓司马子长者眉也发也。而唐司谏仆所自持。始两相印而无复同异。今仆不暇博喻。姑取司马子长之大者论之。今人读游侠传。即欲轻生。读屈原贾谊传。即欲流涕。读庄周鲁仲连传。即欲遗世。读李广传。即欲立鬪。读石建传。即欲俯躬。读信陵平原君传。即欲好士。若此者何哉。葢各得其物之情。而肆于心故也。而固非区区句字之激射者。昔人尝谓善诗者画。善画者诗。仆谓其于文也亦然。今夫天地之间。山川之所以蕃蘙。鼪鼯之所以悲啸。九州岛岛之所以声名文物。四裔之所以椎髻被发。以及圣帝。明王。忠贤。孝子。羁臣。寡妇。谗夫。佞幸。幽人。处士。释友。仙子。之异其行。礼乐。律历。兵革。封禅。天官。卜筮。农书。稗史。之异其术。宴歌。游览。行旅。搜狩。问释。讥嘲。咏物。赋情。吊古。伤今。成败。得失。之异其感。彼皆各有其志。而非借耳佣目所可紊乱增葺于其间者。学者苟各得其至。合之于大道而逆之于中。出而肆焉。则物无逆于其心。心无不解于其物。而譬释之说法。种种色色。逾玄逾化矣。呜呼盛矣。此庖羲氏画卦以来相传之秘。所谓其旨远。其辞文。其言曲而中。固非专一以致其至者。不可与言也。近与浔阳书。亦论文。大较与告兄者互畅其至。而仆亦未敢遽取然诺于兄。但操金而求酒。不敢不问价于市也。并附与浔阳书。及所著文数篇。幸兄悯而裁教之。荷甚荷甚。 

　　【 胸有万斛涌笔而出咳吐皆珠】 

　　○与张肖甫大司马书 

　　屠隆 
　　连朝冻云垂垂。都城雪花如手。含香之署。凄然怀氷矣。日与二三同心。拥榾柮。煨蹲鸱而啖之。有少黄米酒佐名□。差遣寂寥。一出门骑马冲泥。手皲肤拆。马毛猬缩。仆夫冻且欲僵。朔风有权。浊酒无力。此时念明公正在边徼。人烟萧疏。积雪丈许。寒气当十倍于都城。胡马一鸣。铁衣不解。绣旗夜卷。笳吹乱发。按垒行营。想见凄绝。帐中取琥珀大椀。侍儿进羊羔酒。而听歌者。歌出塞入塞之曲。朝提猛士。夜接词人。虽凄其亦大雄豪有致哉。不知幕下颇有差足当明公皷吹。如昔陈琳孟嘉其人者不。此时恨小子不得奉么么六尺。而侍明公床头捉力之旁。　国家倚明公如长城。驱明公如劳薪。亦以雄畧不世出。故此庄生所以有栎社之嗟也。虽然春明门中。终当借明公盈尺之地。列侯东第。计亦非遥。但不知何时西谒青城先生。 

　　【 墨兵凌厉】 

　　○与汪伯玉司马书 

　　屠隆 
　　今海内驾千秋之业有琅琊与先生尔草昧羣雄。倔起田间。霸一方。建旗皷。以中原为事。人谭王气。家握灵符。一旦事定功成。真人受命。而羣雄烟灭。祗为驱除。又有明于天人之际知大命之有归审才力之不敌而甘心佐命依人以立小功者此虽与犄角之徒成败异势而其消折英雄之气一也。学士大夫以文章命世垂千秋名代不过一两公而止彼当其时搦管修辞。与一两公分曹对垒。盛气而不下者。计岂应少哉。乃卒归烟灭。而千秋名遂属之一两公而止。故有生存千万言。死不留一字志士念此有足悲心者。夫真人身膺大宝宰割神州固也受命于帝河岳英灵含芬扬藻光映千秋若刘向动乎太乙徐陵识于志公即文人不可谓非受天之命也世有椎英雄。雅不娴文辞曲护所短乃曰大丈夫采秋实尔安事春华夫麒麟凌烟之上岂必藻有文哉嗟嗟结绳以还。乃有文字。明圣所为。天之制也。仲尼不删六籍乎。令麒麟凌烟。不托文字。后世谁知者。大禹功在河洛。万▲田横之辈 
　　世称神。而其始乞灵于南岳玄夷使者之文。留侯以三尺剑佐汉祖定天下。而素书三篇实授之谷城黄石。金简玉函亦上帝所宝也世有椎英雄宁有椎帝哉今天下文章属之琅琊与先生若麟凤之为百兽长沧海之为百谷王千秋之名终归焉而他搦管修辞者即目营四海气凌万夫恐未免卒为两先生驱除而止某东海鮿生束发好雕龙之业此其匹夫之意念亦不浅矣而不幸与两先生同时今年四十精巳销亡长恐以一生心力而并为大军前茅所驱将悉索敝赋东济师娄水之阳南顿甲大障之阴以一决雌雄则重惧众寡不敌立而虀粉为天下笑将投戈解甲俛而受军政（戏）[通麾]下则又奈此雄心何何具须眉名丈夫也仆居尝妄自衡度以为丈夫生不能受命于帝雄长斯文宁为彭城天水毋为留侯李药师宁为尉佗夜郎毋为窦河西虽近倔强不见事机亦磊磊有片气哉以故仆生东海四十年而未通尺一门下比年以职事入吴会尝与元美兄弟周旋虽义托同心亦颇气存强项王先生赏其鹘俊恶其跳梁然▲文胆如□ 
　　未尝不相欢也既而琅琊黄冠入道返于清虚金帛既空图书亦散尽捐有身之累并业千秋之辞而先生亦且渐厌五车归心三宝是文人之掉头英雄之结局孰有善于此者哉仆最不肖艺事多疏而于大道尤茫无入处然此两者皆其心所好也初见藻士之竞爽。则欲驱车而涉词林。继羡化人之逍遥。则又欲乘筏而登觉海。此两者皆非其才力所任恐俱无成而身亦将老矣夫两俱无成则步益窘步窘则心日灰心灰则欲渐寡是入道之梯也故仆今者于天下事一切可巳顾独念业与先生同时而绝不一通终属欠事夜郎王黄屋海岛称得意终身不通中国衣冠而禀其正朔彼乌知汉大哉虽以自尊亦自小也故敢将不腆之辞谨布腹心左右昔仆不能为先生下今能矣愿先生毋以汪罔氏也者而戮以衅鼓某不胜幸甚贵郡理龙君荆南佳士先生忘年而与之交仆有以仰见先生之度令得从云梦生之后而抵掌大业可乎溷渎清严悚息以听 

　　【 尊不律之位于帝王大为文人吐焰】 
　　▲何以倏降 

　　○畣刘子威侍御书 

　　屠隆 
　　陆表侄至自金昌奉先生尺牍来累累千言瑰丽闳肆笼罩百氏提挈阴阳抽关启钥椎破神理夫世不可与庄语不佞何幸而得庄语于先生矣又归美不佞齐物轻外洞览超然则何敢当虽然亦窃尝刳心观化小觑一切虚幻夫溟涬一理混乎真常因形有妄因妄有结大地山河依妄而立胎卵湿化依妄而生于是有生灭起伏得失荣枯是非人我怨亲仇恩妄结中之最小者桃虫食桃壤虫据壤蛀穿蠹蚀蚁▲溟涬自然之气 
　　夺蜗争蜋勇蛙怒蜣抟蛛网朝生暮死营营何为不佞登乎丘墓旷览平野烟黄日澹牛羊散牧其上葢尝有朱门大第歌钟粉黛焉不佞临大海望白波连山弥天无岸其下隐隐犹见城郭街衢俯仰而叹剖判以来古人无一人在者令古人而有一人在即吾庶几有望焉今何望矣古之人自许豪杰负虚憍之气骋闪之姿殚智毕力规其所图囊括席卷气扬意得方且建万年之策极无穷之驩一朝徂霣槁叶断蓬虽复取人鱼为膏金银为殉设乐置伎铜台上食彼白骨何知悲哉愚鬼推而论之玉阶金埒。茂茨席门。金张豪华。杨雄寂寞。王谢鼎盛。任昉凋零。淮阴王。亚父死。陆生贵。郦其烹。错也东市。袁丝纡朱。田蚡开第。灌夫伏诛。路粹倾融。绛灌谗贾。孟玖陷陆。孙秀仇潘。当其时举皆锋刃其口。辘轳其肠。先发者雄。后时者凶。得则愉快。失则悲嗟。荣而汰盈。瘁而惨沮。胜则轩眉吐气。败则俛首凄凉。转盻之间。悉为陈迹。东土记意于浮云。西方示教于露雹。旨哉。嗟乎粪蛆之甘粪人则秽之窗蝇之触纸人则愚之蛆乎蝇乎固不自知知之则勿复。为尔而人劻劻勷勷于百年之内力怕恐其不竭而机怕恐其不深所营几何当其迷时不自知苦瞥焉而悟则向日种种之忧劳焦迫者皆可笑也梦者之得宝也或有所苦也殆不胜其喜惧觉而咄之梦也当其梦时人虽告之梦不信一觉而后知觉举非□境人生百年亦何以异于未觉之梦乎彼夫呶呶分人□□恩怨欲以快其心意丰其口腹荣其妻孥彼方熟在梦乡虽呼之其能醒乎嗟余觉矣又安能与彼夫同梦也不佞少有大志慨然欲以文章功业自表见于世文章视其材力不佞材力浅薄既无当作者方出为吏辄捐身忘家冀勉竖尺寸命不其然乃有物败之夫殷中军谢太傅其先皆晋室名士系望苍生逮其既起一则勋垂竹帛一则名没蒿莱相距万里夫较长絜短此两人之才伯仲耳谢乘骄敝卒立功名殷当劲雄遂取摧废世人皮相右谢左殷实命不同仆则知之故太公兴周。伯夷采薇。子房佐刘。四皓茹芝。元侯绾印。狂奴垂竿。孔明龙骧。庞公豹隐。法和助梁。通明避世。乖崖救火。图▲咄咄知巳 
