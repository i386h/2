<!-- { "loadSidebar": true } -->
　　麈尾缘尘已一年北关门外夜行船萧萧秃髪深秋影心徃形留只慨然
　　新凉吹到数行书香入岩花麝不如知我京华老无力满壶清酒载勤渠
　　寄文叔
　　繁隂清影下黄鹂想见虚堂昼寂时试拨吏文危膝坐篆香无与细风吹
　　新辟书帏定自如眼前纷列不关渠陶公楮大从容处酒薄囊悭还饭蔬
　　雨防风生涧水鸣倦扶藜杖看山行故人正在干封邑何日唤之来耦耕
　　二十二日东阜寄南团闻待两夕而囘
　　南团知道过干封得得村来语笑同急雨顚风惭宿约能留两夕见清风
　　相望春时又两年深居山舍想幽便故人生死惊零落排遣寻歌付酒边【临归从邑借妓一饭而行】
　　寄呉子似
　　云锦溪头玉石村白苹风起浪花痕何时载酒寻诗去醉弄扁舟倚树根
　　书寄牛孙
　　含笑花开寄一枝要来山里伴清诗儿曹识取香浓处全似人家酒熟时
　　寄抱朴君
　　曾约西林看木犀望穷云外只空归十年又见秋风好未觉幽芳一梦非
　　姜盖潘同看木犀故交零落竟何之如今花满西林树犹有无怀可寄诗【尧章希之德乆】
　　厯厯西林旧木犀何如萍际素秋时小楼曲角瓶簪处花恼香魂只自知
　　珪山主送兰笋寻十年前旧诗韵用以寄之
　　幽兰新笋为谁来想见山居一一栽春日迟迟风淡淡几番成竹几枝开
　　十年作别信多时失喜寻思得旧诗和韵且寻人寄与不同香味两相知
　　二月十七日寄朴翁
　　葛岭人家抱朴翁莺啼燕语正东风帝城只在湖边畔都付伤春病酒中
　　南屏山下小园东便做迁居也不同昨日晴和今日雨幽怀何地不春风
　　走笔答上饶
　　闲花羞对去年丛君正青春我秃翁夜来一阵催花雨二十四番花信风
　　答赋赵路分
　　麦气初生露气清晩风吹得杜防声山深尽自可萧散道是无情如有情
　　昌甫梦中有句和韵答寄
　　灵府清寒梦境开浑涵万状入诗来章泉此老闲拈出忽到窻前疑是梅
　　人是梅花梅是人似谈如见景常新花香直入人肌骨寤寐成香孰比伦
　　次韵留饮翼日诗来因次韵为答
　　熟醉春山许着身夜何其后转逡巡纵翻旧话拈新话未叹今人笑古人
　　姊丈携诸甥送至十里寺戏题壁间
　　薰风小寺驻征鞍不问人间行路难酒力渐添诗力徤芙蓉空自叠高寒
　　送客
　　吟到西湖诗更清路经严濑想舟行春风细雨潮囘处好泊徐村入帝城
　　荣宦重来十数年管深处百花天云飞咫尺璇霄去给札西清听奏篇
　　延陵有客正同僚千里相望意已消功业文章付杯酒孤山东畔问渔樵
　　送昌甫盖前晩独立涧上看桃花初开意思正适时见昌甫来也
　　涧头薄暮看桃花忽见高人来过家一酌扶藜村坞去夜清灯火思无涯
　　恨不追随到玉山笋舆吚轧可怡顔诗情酒兴复几许春在花光草色间
　　春来闲谈竟谁同啼鸟漫山弄暖风章泉水生野花发老眼古意唯此翁
　　送耿宣赞
　　西湖水月两峰高呉会东临日夜潮鳷鹊未央仙仗里眼明入阁上云霄
　　数年来徃于南鹿酒到诗成情转亲鹏翼喜君才得路春风更不话离情
　　停舟步月访春伯
　　一溪明月泛清深醉泊滩头篠径隂静夜蛙声鸣又歇砌蛩秋近已微吟
　　二十九日过朴翁
　　苏堤东畔南屏北忽有诗人横小楼杨栁已疎蒲稗晚旋酤寻蟹洗牢愁
　　过王伯是乃岐公孙也
　　小窻听雨看梅花人在江南旧相家不是岁阑情味别旧囘归路板桥斜
　　过邻家
　　饭余来访水东家竹树萧森蓼着花絶口不谈闲俗事只寻棋具看煎茶
　　过野趣
　　晚窻持酒对梅花山色吹寒入岁华氷水溪南南涧曲行吟闲过两三家
　　过余学正家
　　绿叶扶疎雨未花芙蓉窻院晚山斜清秋东郭门前路可醉可吟能几家
　　见成季昆仲
　　岁前三日到君家溪雾连山雨两涯香泛茶甘拥炉坐纸窻瓶水浸梅花
　　道中访何贡士
　　野路寻诗立马时骚人闲淡少人知霜华满地吹黄叶应有早梅开一枝
　　十九日囘涂与郑一矫首不能去
　　丛祠寒霭舞神鵶归路禾场日未斜囘望幽人在深隐山明红叶水明沙
　　离城过县访深幽不许凡人识路头暂得相看易相逺烟横云绕谓何求
　　行吟应更笑刘伶醉里云山传逸心华髪萧萧天广大岁寒碧色是松林
　　郑一送其母舅就禄临江因徃长沙
　　玉笥仙坛葛稚川古人何在岂徒然君行但作游山想不就丹砂也自贤
　　道林四絶初无恙何必骚词抵死吟我识輶车曾着记潇湘流尽碧波心
　　送成季【案此诗五首其二见七言律】
　　才见西来又见归子陵台下水烟霏停桡应为一囘首笑杀京尘满客衣
　　开岁春风我亦归雪云犹带雨霏霏不须别酒添乡思待上灵山同振衣
　　想见庭闱日望归好催帆影度山霏团栾共颂椒花处眞乐人间是防衣
　　闻少卫有行役
　　见说扁舟下彭蠡九江日落照庐山弟兄情话对牀夜应笑氷谿人更闲
　　官梅何似野梅好一任有诗能细论牧笛樵歌茶灶外几多北海只空樽
　　溪路邂逅傅骐骥之在所沽酒话别【案诗四首其一见七言古】
　　濯锦江头山四围游人爱山自忘归山光不为人转改冉冉绿雾黄叶飞
　　濯锦江头织锦家几多花草鬬矜夸无人识得他机杼伫立视之徒叹嗟
　　濯锦江头冬日晴水光山色傍人清我身偶闲来防步适有溪山能动情
　　劳去姬
　　香温寳鸭枕痕収眉黛空攅一防愁春尽絮飞留不住乐天犹自说风流
　　送野云孔链师囘永嘉
　　野云飞过玉溪云枉把清氛入世氛五十三参善知识伟哉犹说象山君
　　开元观近水心寺丹峤蒙鸿第几峰夜半醮坛星月冷珠藏学海睡骊龙
　　大涤洞赠朱道士【十八日】
　　玉室金堂世有人龙眠息鹤精神暑风吹起尘三丈城市出来闲采眞
　　赠杨相士
　　贤愚贵贱不相关风鉴如何着眼看三百年来旧宗社公卿将相满朝端
　　钱相士邂逅灵山阁
　　玉溪深处灵山阁一片云飞野鹤从人索相问穷通照破髑髅错不错
　　古来云海本茫茫见素谭总自藏挥手出门何处去华阳且道是仙乡
　　访杰师不値
　　老于交徃喜寻僧磵道微寒水未氷尽日应身何处供夜钟谁上佛前灯
　　雨晴过杰上人
　　闲身初不管隂晴雨即关门听瓦声今日溪边山雾卷僧坊赢得放身行
　　九日湖上寄铦师
　　湖上游船拨不开芙蓉十里锦新裁夜深风露非尘世惆怅无人月下来
　　寄杰上人
　　葡萄架叶雨苍凉经巻禅牀自一窻便做山僧休歇去也闻檐溜响淙淙
　　琴僧见过
　　山从昔有琴聪不但寻声指甲中一似少游闻复语几曾着眼送飞鸿
　　涧上秋深黄叶多素琴终日奏云和上人过我还休去一段风光可奈何
　　五月二十二日寻僧
　　踏归来睡涧泉更寻雪观碧云篇崎岖小径通僧路不管田干五月天
　　行徧灵岩与虎丘洞霄双径也闲游钱塘潮送钓台上投老心情却自由
　　旋汲清泠注石盆葡萄隂落砌苔痕道人坐乆茶尤好香净不繁萦小轩
　　次韵铦师壁间句四首
　　老僧有句逼隂何一字流传兴已多秋日湖山载尊酒试邀我辈与相过
　　檐外扶疎秋竹竿冷清清地碧团团四人话到离骚地却怪从前有个般
　　系船湖畔作山行物是人非几变更川畔何须问圆泽世间禅指即三生
　　禅家法眼本高寒不用机缘出世间一首清诗一盂饭静看南北两云山










　　钦定四库全书
　　涧泉集卷十八　　　　　　宋　韩淲　撰七言絶句
　　玩易
　　刚决柔爻是五阳一年春数此方强希夷只把临分画龙见于田意最长
　　太准易装为旅歴气推详阳夏时亲寡且从人事说艮离山火去何之
　　读归去来词
　　彭泽非缘懒折腰便如莲社也萧条经邱寻壑归来事醉眼兴亡日月飘
　　读唐韩文公和皇甫持正陆浑山火诗
　　神焦烂陆浑山皇甫与韩吟其间曲突徙薪城市事可怜焦土是咸关
　　题武夷所校丹经后
　　武夷山翁今已僊此书留与学长年丹砂夜就龙虎鼎后之读者心应然
　　题昌甫所录郭文诸人传后
　　兽鹿如斯为慨然使君犹入野人船游山失道今谁问姥翻知长史贤
　　昌甫示所藏淮海谪处州税官时诗草
　　雪云苔竹寒炉伴细展横看淮海诗静坐溪庵写经罢鱼豚收税更何为【用诗中语也】
　　昌甫诗编
　　昌甫诗编成甫题放翁文物海山知交情生死人谁识千古絶钟子期
　　读成季近诗慨然有懐诸人
　　近来诗句无人道犹得章泉与栗斋寂寂南豅霜雪里一枝梅蕊又能佳
　　因君却数旧过从南北东西路亦通孟达宣城何澹泊樟丘斯逺更丰融
　　梅山已谢小山老律调不同情不殊九日一尊潘德久相思相与是西湖
　　读昌甫诗
　　玉山高竝两峰寒向背稀稠画亦难一味清新无我爱遥看直北是长安
　　读半山诗
　　钟山投老漫寻诗幽草闲花水满陂步转暖风还尽日坐因凉雨独移时
　　青阳龙池僧索诗
　　老僧口边生白醭坐断诸方占幽独池中应有龙去来好为朝昏打斋粥
　　抄诗
　　更把诗来子细抄虚空界尽一丝毫楚人已往应刘逺难倩麻姑痒处
　　同昌甫观赵将所录厐白苹与其诸父兄诗
　　萧条壮客见王孙谁说中原旧相门今日行间为惆怅白苹洲上有吟魂
　　余伯持巩仲至三山诗巻来因借録之
　　不见睡翁恰六年郭文山下正鸣欲求一句无因耳且录旧诗殊恍然
　　敝衣旧絮依冬日作墨亲传仲至诗我有斯人容老矣何将鳬舄共参差
　　雅懐好事伯臯子游到三山又游江收得巩郎诗一卷归来杯酒话吟窗
　　赵昌甫写寄江西道中诗卷
　　眼底谁无一卷诗诗能如此亦何为纵言光景留连者春在人间有几知
　　仲至近诗戏题卷末
　　三年不见栗斋翁满卷新诗是国风野趣轩前梅蕊白故人应在醉吟中
　　仲可出刘武子行卷因题
　　绮窗春思入钟山日日江云草树间不觉东风吹酒醒寳香犹暖玉笙寒
　　赵清江几间见刘小山诗卷
　　锦翻香字彩牋轻折尽青青栁下亭半夜隔江风月冷碧云深处是诗星
　　题刘叔骥诗卷
　　春风一曲唱离歌楼外玉溪流细波诗酒尚能如此在岂知白髪我偏多
　　黄仲明所藏巩诗小卷次上饶韵
　　天壤无能着此翁空令千古想其风摩娑诗字尤堪忆愁切水心名志中
　　赵主奉得易帅所书敬斋二字
　　闲身八桂复清湘邂逅犹于敬不忘写作斋名君记取他时拈出话尤长
　　次韵昌甫所题唐宋诸贤画像石刻
　　法云寳月自空山相业都归双鬓斑便得人传图画好百年何有断碑间【法云在天寳月便水陆农师所梦介父语】
　　谁云诗好不言寒隐隐长身拥鼻端尘世出门眞有阂强歌声里且求安【孟郊】
　　不见高人王辋川兴来独往句能传短衣袖手看云起贺监何须水底眠【王维】
　　唐人楷法今人少笔数当年虞与欧想见临池池水黑恨无身世与同游【王羲之】
　　放翁所刻章泉赋雅道谁能见一斑却怪我来居涧谷摩挲墨妙得诗闲【陆游】
