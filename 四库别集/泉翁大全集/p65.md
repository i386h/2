<!-- { "loadSidebar": true } -->
　　维嘉靖二年癸未秋季，黄门汪子请改南都。惟时六科之彦交进留之，屡进而屡不可。或问之故，汪子曰：「轸将图迎养之便，轸也终鲜而双亲缺侍。」难之者至於再、至於三四，莫能夺。或曰：「嗟嗟！子宿昔在丁丑，以名士选为翰林庶吉士，读书中秘，日食大官六曹供给者，三载以有成，恩至厚也。夫恩厚则思殊报，理也。且忠孝不可兼，而家国两难顾，何私之图？」应之者曰：「汪子之所以为报者则有之矣。今汪子复入为户科，则既期矣。其言慎选配、言惩不恪、言怒谏官、言崇正统、言全大礼、言正名分，其诸不一言矣。而时未之尽用，非汪子之咎也。与其忠而不致，孰若兼以致孝？且君亲等耳，曷谓私图？」或曰：「汪子为吉士，先朝尝抗疏谏游幸，又伏阙遮南巡，禠其半禄，拟授给事中，竟调泗州。今上继统，诏凡以言落职者得殊擢。汪子止复户科，虽加俸，无殊擢。又言不尽用，此汪子之所以稍去乎？」曰：「是小之视汪子也已。汪子且辞加俸，而况其它！且汪子自为吉士，尝乞南职以图养也。虽所司不可，然而汪子之志见矣。其进贤信赏，庙谋者事也，非汪子事也，汪子岂为是乎哉？且汪子气正而学积矣。行成而志远矣。夫岂以汪子之贤而为是乎？」曰：「然则汪子其不为私图乎？」曰：「然。使汪子者不南，积资而进都焉，都例多登京堂，况以彼其望，可必也。汪子不此之图而图南焉，一日三公，志不可易矣。而谓为私，不亦异乎？」或者又曰：「昔蚔‥请士师，为其近可以言也。今汪子出入黄扉，居可言之地，而反求自远焉。吾未知汪子之为忠若是其阔矣。」曰：「乃身在外，乃心罔不在王室也。两都相望，若彼其近也。汪子之请，得命改科，同其为言路，故若彼其同也。朝政之得失，朔传而望闻焉；其疏奏也，望发而晦至焉。使汪子有如李拾遗处外飞章之心，何远之有！故远近在心，不在地也。吾恐汪子益得以尽言矣。」或问其故，曰：「古之有求忠於孝，今汪子之图以尽孝也，吾是以知其将益尽其忠也。其得朝夕庭帏，善兼禄养，则思曰『吾何以得此养也？吾君之赐也；吾何以遂此志也？吾君之赐也。』其忠於君则必果。其将有言於君，则思曰：『事君不忠，非孝也。』故图所以为孝，其於不忠则必不果。故曰：『汪子益得以尽言耳矣。』」或又曰：「忠臣之在国也，则将忘其家，不遑恤其亲。今汪子虽犹在国，亦稍远矣。问迩於亲，将无少顾虑矣乎？其二亲者，有如范滂之母愿子从李、杜，则善矣。脱有如陈咸之父，则将如之何？」应之者曰：「观其子，可以知其父母之贤矣。且吾闻其严君云庄先生夙有义方，以钦帅其慈母董孺人，素以子记有成，其贤益可征。又迩拜封章，宜图其报，以委诸其子，则汪子者，得以兼致其忠孝矣。」於其行也，六科之寮咸重之。张子元杰以告於史氏若水次序之，以为忠孝赠。 
　　
　　云侣诗序 
　　
　　穗城之西有李君德宽者，自号云侣，或曰：「夫陇亩之氓，渔樵之伦，出入云浦，性气云山，漠视乎富贵，恬息乎利途，曰『侣』可也。今子也生穗城而巷居，宦兴化而经历，处富贵声利之途，而曰『云之侣』，譬犹蜀人之慕日，越人之儗雪。不相为谋，曾不如陇亩渔樵之人耳矣。」李君曰：「噫[嘻！]异哉！子之谓侣也。必若斯言，则陇亩渔樵，人人得之矣。宜侣之众，何乃若是其寥阔耶？」曰：「吾过矣！吾过矣！愿闻先生之所谓侣者。」曰：「侣也者，侣也，侣其德也。是故有法象之义焉，有师友之道焉。昔者伏羲氏仰则观象於天，俯则观法於地，观鸟兽之文。仲尼上律天时，下袭水土，盖学於天地文物也。今吾之侣云，亦若是而已矣。古之君子弗获师友於世，则将取於云山。故不谄不渎而上下与之同游，取其益而已矣。彼陇亩渔樵之人，其奚取於云？而云亦奚屑於陇亩渔樵者耶？故云之为德也。倏乎出岫，暮而知归，吾以学其出处之时也。勃焉从龙，蒸乎作雨，吾以学其功用也。或为白衣，或为苍狗，吾以学其变化也。澹乎其闲，泊乎其无心，虽有富贵声利之徒与之暂处，而能使之化，终日而不斁，久之而愈敬。则夫云者诚若师友。兹吾所谓侣也，其诸异乎人之侣欤！」与李君侣者，穗城之北有白云；以侣白云为未足，又进而取诸东北，有罗浮之飞云；以侣飞云为未足，乃北慕泰山之云而侣焉。孟氏曰：「一乡之善士，斯友一乡之善士；一国之善士，斯友一国之善士；天下之善士，斯友天下之善士。」其斯之谓乎！其子文兖为建德县博，盖尝望云而思集诸声诗，以效云门之雅。谒甘泉子，为之叙其语。 
　　
　　　 
　　
　　叙政 
　　
　　颜君体严尹怀安，问政。甘泉子曰：「知学则知政矣。孔子论政，曰『先之劳之』，曰『无倦』，学也。学也者，心也。心也者，人也。人也者，政也。夫政由人生者也，人由心生也，知所以为心，则知所以为人矣。知所以为人，则知所以为政矣。是故学政之致一也。」曰：「请闻焉。」曰：「夫恻隐、羞恶、辞让、是非四者，人之心也。无是心，非人也；无是人，非政也。故有恻隐之心则有惠政矣，有羞恶之心则有廉政矣，有辞让之心则有礼政矣，有是非之心则有明政矣。惠则人知爱，廉则人知敬，礼则人知化，明则人知畏。四者治之极也，而况於为邑乎！」颜君曰：「有是哉！世方以承顺奔走为贤，端也惧其不能。」李君、梁君、薛君避席曰：「惧其不能，吾将请为学官。」甘泉子曰：「噫！恶有能学而不能政也？」谓颜君曰：「子有疑焉，盍往质诸尔师！昔者尔师阳明先生之为邑也，卧治六月而庐陵化。故刚不畏强御，柔不虐?独，不刚不柔，厥德允修，心学之致也夫！」 
　　
　　赠唐西洲佥宪之任广西序 
　　
　　或问治，曰：「二帝二王不可及已。两汉之时，其亦不可复已乎？」曰：「非时不可复，不复於人也。」曰：「举选之废，尚已；孝廉之制，其亦终废已乎？」曰：「非废於法、废於时，废於人也。人也者，时法之表也，故人之所在，斯时法由之以变矣。」或曰：「若西洲唐子者，可谓孝廉乎哉？」应之曰：「平侯产於琼海之中，慕周、孔之道，励行义正，学术裒群，藉以甲魁於海内。而海内游学之士，莫不知慕，以平侯不居文词之职为憾。今廿又三矣，中以母病而居侍者廿年，彼其一日之养，三公不换之心，非所谓孝矣乎！为母而废仕者，年八之七，母终而积俸者八之一。彼其不戚贫贱而急利达之心然，非谓廉矣乎！夫以行义素，负甲魁之名，历廿又三年之第，有孝廉之实，今擢不过佥事，地不过广右。而忘老病之亲，求速化之术，以登通显者为时贤，则孝廉之不行，其法也乎？其时也乎？其人也乎？其天也乎？」曰：「在平侯以命安义者，宜归诸天。在主时法与士夫所咨嗟者，宜归之人，则亦可也。平侯行矣。」论者以其说告於甘泉子，请书以送之。甘泉子曰：「公等之说美矣，皆非其至也。匪天匪人，道在其身。身成良贵，赵孟不能予夺，天亦不能易。是故推其孝以为理，则为莅官之敬，事君之忠，老老恤幼之政；推其廉以律己，则不希世以取名，不趍利而退让，其於理道也，绰绰乎有余裕矣。」乡缙绅先生曰：「请以是为西洲子赠。」 
　　
　　封太孺人旌节谢母陆氏七十三寿诞诗序 
　　
　　维嘉靖三年，摄提在於甲申，惟季秋九月七日戊寅，寔惟谢太史所后母陆太孺人初度之辰。时惟重阳，朗天清霜，乃开寿筵，乃荐寿觞。惟时光禄崔子、乐子、通政安子、张子、柴子、尚宝邵子、太常张子、苏子、姚子、京兆张子、翰林翟子、穆子、董子、方子、少参张子、宪副盛子、后军俞子谋於成均湛子曰：「惟我同年十有八人，於以中有兄弟之义，於太孺人有母子之道，盍进寿焉！」有长一人兴曰：「寿妇有道乎？」水曰：「有。寿以德。父为君道、为乾道、为生道，是故拟诸天，母为臣道、为坤道、为成道，是故拟诸地。其於德也为孝、为谨、为贞、为巽、为爱、为教义方。」於是二人兴曰：「妇德惟何？」水曰：「妇之德有上、中、下三焉。」三人兴曰：「曷谓三？」水曰：「上焉者，其诸舅姑焉见之也，是故孝谨形焉。中焉者，正诸其身，与其夫子也，是故贞巽形焉。下焉者，及诸其子与其女子子也，是故爱教形焉。」一人兴曰：「若陆孺[人之於舅姑何如]？」谢子曰：「敬而已矣。」二人兴[曰：「於奉夫君何如？」谢子曰：「顺」而已矣。]有三人兴曰：「於教子也则何[如？]谢子曰：「慈」而已矣。」一人莞尔而言曰：「甚哉！谢子之谦也，而以约其亲之德，谦之至也，而亲之德愈彰也。」一人前揖曰：「是母德之彰也，惟甘泉子其申寿之！」水曰：「曷征乎？」一人曰：「吾闻夫太孺人逮事舅姑，饮馔必肃，定省以时，斯不亦孝谨矣乎！是之谓敬。」水曰：「是上焉者之德也，请荐上德之觥。」一人曰：「吾闻夫太孺人之於封君之生也，惟倡惟随；其没也，誓无二志。五十而节，帝表宅里，斯不亦贞巽矣乎！是之谓顺。」水曰：「是中焉者之德也，请荐再德之觥。」一人曰：「吾闻夫太孺人之教子丕也，[博直疏]朗，爰登鼎科，官於太史，褒封孔嘉。厥息一女，仪则阃范，归於族姓，生璋文魁，提举光禄，斯不亦爱且教矣乎？是之谓慈。」水曰：「是下焉者之德也，请荐三德之觥。是故三觥进而百福从之，故曰「万寿无疆，其斯之[谓乎！]於是」十有七人颂其美，而水也首其义。 
　　
　　赠内兄袁克冲分教同安序 
　　
　　甘泉子既为大司成，袁子克冲拜同安司训，与甘泉子之内，兄弟也。质淑而志古，问於甘泉子曰：「子主大教也，与吾之司教者，类也。知教事者宜莫如子，子盍为我言之。」甘泉子曰：「噫！吾日汲汲求之未得者。虽然，吾尝闻大教於君子矣。夫教也者，孝也，所以教孝焉者也。教孝焉者，将教之为人者之道，将教之为人子者之道焉也。是故天地生之，父母生之，尽人为大；人之道，尽性为大。故不能复性者，不可以为人；不能尽人者，不可以为子。弗人者不仁，弗[子者]不孝，是故教者将教之为人君臣者之道焉，将教之为人父子者之道焉，将教之为人长幼者之道焉，将教之为人朋友者之道焉尔也。夫然后谓之尽人，夫然后谓之尽性。是故惟仁为能享帝，惟孝子为能享亲。夫事亲享帝之道大矣，而本於教，可不重乎！」袁子曰：「吾有闻矣！吾有闻矣！敢不奉以周旋。」甲申十一月廿九日。 
　　
　　湖亭叙别诗序 
　　
