<!-- { "loadSidebar": true } -->
　　臣闻宣化承流责在守令即二者言之县令与民为尤亲其任为尤重任既重则官不可以轻故正元之诏临遣十人或以台郎或以御史盖欲増重事权责其成功也前乎此则有汉氏之制如以郎官出宰百里县宰入为三公是也后乎此则有本朝建隆四年之诏如以大理正奚屿知馆陶监察御史王佑之知魏县是也三者时虽异而理则同凡以为民而已中兴以来赋禄养兵之费日广故理财催科之政弥急上司督外台外台督州郡州郡督属县至于县则不得而辞矣故为令者尤难称职所谓导王者之泽以被于下求庶人之瘼以闻于朝者絶无而仅有也盖由铨曹注授专用关陞改秩之人纷至沓来能否莫辨大率疲软者多健决者少贪浊者多亷介者少此民力所以坐困财用所以益匮也顷嵗虽尝选择大邑归之堂除然止用格当为令之人故皆干求而得之非朝廷遴拣而用之也夫求而得之是为人择官取而用之是谓为官择人其得失不可同日语矣臣谓宜仿汉唐旧法稽太祖故事自员郎至于升朝取其经擢用而投闲者有差遣而待次者縁公家防累偶尔坐废者且以三十人为率俾之分治剧邑稍假事权优以赏劝彼资望既高决无干求为县之理自是朝廷选择用之奔竞者固无由而至奔竞者不至则真才实能见矣此爱民之先务也
　　淳熙五年二月二十五日进
　　三朝寳训咸平元年张齐贤王沔同定编勑互陈利害真宗问宰相孰可从者吕端曰立法尚寛忌于严急周官刑平国用中典此经制也然利不百不变法当改革者宜从众议乃诏尚书省集官议之
　　臣闻箕子告武王曰汝则有大疑谋及卿士成王命君陈曰图厥政莫或不艰有废有兴出入自尔师虞庶言同则绎盖立政造事寜免乎更张自非博询其利害则朝令夕改者多矣古先哲王曲尽羣情为是故也及至二汉凡有疑事亦必总公卿博士之议盖本诸此今编勑乃万世不刋之典齐贤等既互陈利害真宗遂命集议盖以体事至重理当博询殆周汉之遗意欤若乃徒为异説初无确论如近日臣僚请改荐举之制増长平之官类皆缴绕繁碎有害无益明主方且来刍荛之言是以付之于外姑委吏户部看详可也顾使侍从台谏两省之官集御史府而议焉传闻之间颇惑详听臣窃以为过矣且今之荐举不过一封之奏数十字之词犹患监司郡守虚文而无寔况条目错杂分数猥多吏奸文具将百倍前日又常平旧制已极严宻借兊之罪虽赦不原逐州以通判主之任非不重今乃欲于员多之际骤増冗官数百其事权未必及倅徒为纷纷是皆利害灼然非待众议而后见也臣愿继今臣僚有所献明且当随其曹部使之条具来上须大因革乃令集议如此则可以増重国家之体而不失咨询之本意矣
　　淳熙五年七月　　日进
　　开寳二年太祖皇帝征太原囘次镇州幸龙兴观道士苏澄隐所居澄隐年八十余素有节行通儒释诸书名闻京师上至镇州首访求之谓曰朕于京师作建隆观欲烦师主之可乎辞曰帝乡繁会非山林之士所能居也上曰师老而容貌不衰其术可得闻乎对曰臣之养生不过精思链气耳帝王养生则异于是老子曰我无为而民自朴我无欲而民自正无为无欲凝神太和昔黄帝唐尧享国永年得此道也上恱赐衣一袭银器五百两绢五百疋
　　臣恭惟太祖皇帝当东征西伐混一海宇日不暇给之际特降清问下及黄老可谓不居其圣而询于刍荛矣澄隐徒谓老子之言而不知帝王应世之方故其黄帝唐尧所以享国永年未尽合理太祖止赐器币不加恩命盖亦知其説平平也臣试推而言之昔黄帝修德振兵治五气艺五种抚万民度四方教熊罴貔貅防虎既与炎帝三战于阪泉又与蚩尤战于涿鹿披山通道未尝宁居东至于海西至于空峒南登熊湘北逐荤粥虽欲凝神太和其可得乎唐尧内则亲睦九族外则平章百姓协和万邦于变黎民命四子以治四时厘百工而熙庶绩洪水滔天试鲧九载其施设盖可考矣然则所以享国久长者实由勤劳获报非止无为无欲也昔周公作无逸谓商中宗高宗祖甲及周文王皆严恭寅畏勤劳不怠故天降年有永后世如汉之光武亦灼知此理毎旦视朝日仄乃罢数引公卿郎将讲论经理夜分乃寐皇太子乘间谏曰陛下有禹汤之明而失黄老养性之福愿颐爱精神优防自寜帝曰我自乐此不为疲也厥后享国久长庶几商周兹其明效大騐欤臣故备论之以推广太祖经营四方垂裕无极之意且辨黄帝养生之説特出于道家者流失其本指并为圣主勤政之劝云
　　淳熙五年九月七日进
　　三朝寳训太祖干徳二年七月诏曰官人之道责寔为本循涂守局有司之常职出淹振滞前贤之令猷惟彼铨衡止凭资歴虑有英俊沉于下僚言念选抡理无滞固自今常调赴集选人委吏部南曹取歴任中多课绩而无阙失者观其人材询以吏术可副升擢者具名送中书门下引騐以闻当与量材甄奨
　　臣闻古之铨曹任人而不任法故蔡廓为吏部尚书自黄散以下悉委之自择而犹以为轻已不受唐制六品以下常参官许吏部量资注定其才识颇高可充遣补御史者以名送中书门下听勑受焉事权如此无怪其得人之多也本朝大概任法而不任人居其职者未尝进贤退不肖不过察胥吏奸弊而已今恭读太祖皇帝干德诏书乃知国初自有酌中之制近世因循偶未举耳今若令尚左尚右侍左侍右毎遇文武官赴选之时将歴任课绩多而精力强壮者审覈其人才详询其吏术间有可备升擢则许长贰郎官公共考察嵗以数人申三省引騐恭取圣裁亦足稍收堂除不及之士少劝赴部亷退之人且歴任有功而无过本部官推择之已精三省又从而审察之然后仰达睿听以俟旌宠其节目固不一矣虽欲容私而谬举其可得乎况此寔遵行皇祖之训非开侥幸之门也
　　淳熙六年正月二十五日进
　　汉宣帝賛曰孝宣之治信赏必罚综核名寔政事文学法理之士咸精其能至于技巧工匠器械自元成间鲜能及之亦足以知吏称其职民安其业也
　　臣观宣帝号汉中兴之主其施设次第备载于史固不可一二而举然其大要乃在亲择刺史守相察其言行其有名寔不相应必知所以然施赏罚焉此综核之功所由成也臣试以黄覇赵广汉二人之事明之覇与广汉俱尝治颍川俱入为京兆覇能寻绎吏民语言以参考其隂伏鸟攫肉道旁先事而知凡某所之木某亭之猪亦能黙记广汉则为缿筩使吏民相告讦设钩距参伍牛马之贾吏有铢两之奸无不知者故班固于二人传中皆言其聪明称其精力自今观之广汉京兆之政尤号强明覇似不及也然宣帝乃用覇为御史大夫为丞相广汉不过京兆而已岂非以覇外寛内明治行终长者而广汉专务果敢莫为持难故不可大用欤覇为丞相指鹖雀为神雀张敞奏之越职荐乐陵侯史髙尚书召问之为相五年非无过失而帝殊不加责竟终厥位至广汉一为司直萧望之举劾即下廷尉要斩虽吏民数万人守阙泣救弗听也嗟乎信赏必罚综核名实其明辨一至如此群臣孰得而欺之此所以吏称其职民安其业也欤
　　淳熙六年春进
　　后汉交趾刺史无清行吏民怨叛三府选贾琮为刺史琮到郡讯其反状咸言京师遥逺告寃无所故聚为盗贼琮移书招抚蠲复徭役百姓以安歌曰贾公来晚使我先反今见清平吏不敢饭
　　又张覇为防稽太守始到贼未解郡界不寜覇移书开捕明用信赏贼遂束手归附不烦士卒之力童謡曰弃我防捐我矛盗贼尽吏皆休
　　臣闻太守古号郡将谓其平居虽以治民为职或盗发境内则当任将帅之责耳观贾琮治交趾张覇治防稽皆推盗所由起自图平定之防岂尝紊烦朝廷劳师千里骚动隣路耶臣窃闻郴桂间自顷李金作过之后余风未殄人喜冦攘为守帅者傥及闲暇时并施威惠使有畏爱之心检察官吏使无侵扰之怨彼虽好乱何由而作纵或下愚无良不可理晓则翕集必有端布置必有迹自可随以郡兵诛戮之斯为称职奈何平时熟视略不加意逮至千百为羣鸱张狼顾然后羽书交驰陈乞调发其于公家则劳人而费财其于田里则蹂践伤夷者多矣臣谓此虽小窃行就俘馘然与其赏燋头烂额之功孰若为曲突徙薪之计愿诏荆湖南北两路常切谨视溪洞弹压茶商深思备预之方力以茍且为戒营卒乡丁则补其不足而训其技艺城守器甲则葺其隳坏而缮其朽钝凡酋豪之桀黠者作过而亡命者皆及时区处毋使滋蔓仍令帅守监司毎季开具管下盗贼有无萌芽先事措置以闻后不如言必底于罚庶几协心举职共销未然之患实上防也
　　淳熙六年　月　日进
　　前汉霍去病传去病为人少言不泄有气敢徃上尝欲教之呉孙兵法对曰顾方略何如耳不至学古兵法臣观自汉至今言将帅者多推卫霍盖武帝欲攘却四夷诸将少能成功惟二人者毎出必防斩捕甲首动以千万计安得不谓名将哉然读二人传其平居初无髙谈濶论临阵亦未闻竒谋秘防也所急者匈奴未灭无以家为忠义之气激于中故摧陷之勇为士卒先尔此子夏所谓虽曰未学吾必谓之学也若赵括者自少时学兵法以天下莫能当尝与其父奢言兵事奢不能难然不谓善括母问其故奢曰兵死地也而括易言之不用则已用为将必破军已而果然夫以括学兵法而败去病不学兵法而胜则为将不在乎纸上语也审矣
　　淳熙六年十一月二十七日进
　　舜典三载考绩三考黜陟幽明
　　臣闻古者设官分职虽或不同至于久任则成功数易则废事其理一也在昔唐虞用稷契皋防终其身而不易想夫三载考绩三考陟明之际不过加以爵秩服章而已若乃鲧绩弗成便当放殛頋亦俟九载然后黜者得非深知数易之为害犹或望其有功也欤后世乃以不待次而举为得才能劝事功之术臣窃疑焉夫卓絶之才十无二三大抵多中人耳其在官也傥不俟之以久则将席未及暖已眄眄然揣摩捭阖懐向背而图速化其于公家之事不过便文自营趣了目前虽有才智之士亦且随风而靡事功果何自劝乎故臣窃谓惟久任则可使其心安其心安则可使展尽底蕴无复茍且之志是乃所以劝事功也
　　淳熙七年二月二十七日进
　　汉文帝十三年六月诏曰农天下之本务莫大焉今瘽身从事而有租税之赋是谓本末者无以异也其于劝农之道未备其除田之租税赐天下孤寡布帛絮各有数
　　臣闻农者天下之本也终嵗勤动以养君子其用力也劳是以文帝诏书数下观勉种殖初则赐租税之半已而尽除之太仓之粟卒至于红腐不可食非敦本之效欤臣窃观陛下念驻跸之地商贾辐辏思有以阜通而寛裕之乃断自圣心尽蠲征税关讥而不征古以







　　文忠集卷一百五十六
　　钦定四库全书
　　文忠集巻一百五十七【承明集五】
　　宋　周必大　撰
　　东宫故事一
　　淳熙二年十一月六日
　　唐呉竞正观政要十八年太宗谓侍臣曰古有胎教朕则不暇但近自建立太子遇物必诲谕见其临食将饭谓曰汝知饭乎凡稼穑艰难皆出人力不夺其时常有此饭见其乘马又谓曰汝知马乎能代人力劳苦者也以时消息不尽其力则可以常有马也见其乘舟又谓曰汝知舟乎舟所以比人君水所以比黎庶水能载舟亦能覆舟可不畏惧见其依于曲木之下又谓曰此木虽曲得绳则正为人君虽无道受谏则圣此傅説所言可以自鍳
