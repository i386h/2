<!-- { "loadSidebar": true } -->
　　问乡饮之礼古之所以尚贤而尊长也其威仪度数之节幸存于故自汉以来下逮唐宋郡国州县犹有按据以从事者今之贤长吏间亦举行而非有令着也宜出自朝廷颁示海内使斯民获见三代揖让之容以为革心向化之助岂非治世之令典欤窃尝读礼考求其故而亦有疑焉先儒谓仪礼为经礼记乃其义疏仪礼有乡饮酒礼故礼记有乡饮酒义信也今以二篇考之仪礼则首云主人就先生而谋宾介次乃戒宾记则首云主人拜迎宾而无上事记有三宾六十者坐五十者立侍自六十至九十豆各有数而礼无其文若此者何也孔氏以记义一篇兼有四事一则三年宾贤能二则卿大夫饮国中贤者三则州长习射饮酒四则党正蜡祭饮酒据此则不专释仪礼其说何以分欤且乡射之礼饮而后射其义畧同然于主人戒宾而无介至一人举觯之后献尊尊酢皆乡饮所无而乡饮则畧记遵入于其终或防为缺而未偹必参考而后通其説然欤周官党正国索鬼神而祭祀则以礼属民而饮酒于序以正齿位即蜡祭之饮也月令孟冬大饮烝亦即此欤而郑氏云其礼亡今郡国以乡饮礼代之则是蜡祭之饮本与乡饮同此又何欤豳风之诗十月涤场朋酒斯飨曰杀羔羊跻彼公堂称彼兕觥郑氏引以释大饮且乡饮之牲以狗而此有羔羊抑别有说欤夫为其事者必先明其义讲求讨论他日举而措之尔凢是数端其稽之于经而详防夫先儒之说必有得之以俟有司之采择
　　又
　　问治天下者不能以无刑墨劓剕宫大辟古之五刑也笞杖徙流死后世之五刑也肉刑难尽复矣比者治盗畧仿劓刑有司阁而不用卒于不行岂真不可复欤律之死刑有二今止为一遂以轻而从重徙流之刑悉代以杖乃以重而从轻议者抑未之思欤刑统之书自唐以来随时修定尤为详密国家酌古准今亦尝按据从事谓宜定为程式若昔者明法之科吏而仕者必出于此今之通制或当以刑统附入而使得兼用是亦皆时务之所切也夫治有本末皆不可废特有轻重之不同耳若泛为大言曰化民以德为国以礼何事于刑则非所以荅吾问
　　又
　　问箕尾之墟幽冀之区鬱鬱葱葱屹乎皇都峙以西山居庸缭以涿易潞沽山川相缪古今不殊亦尝有慨然于此者乎肇自君奭启土建邦彼其化行于南人犹思之而爱其树况于贻厥子孙岂无遗风余烈之可言者乎春秋燕人北燕号为弱小一变而战国悍然与六雄并何其顿异欤县金招贤谈笑而夷万乘之国亦足嘉矣结客执仇欲挟匕首以得志又何疎也然慷慨悲歌世犹有存者圣贤之泽反不若是久何欤秦汉之君锐意神仙谈者纷起又不类夫忘生轻死者之为抑乐趋时好而非其本心欤谓其人习战攻俗尚鸷勇固也然有文武偹足为中兴元功者摧锋越河以忠义自奋岂专以勇乎传诗与齐鲁并称明书礼与郑马并列上五经义垂则后世以春秋对策不下晁董者有之于世乱教衰之时独崇义方五子皆为名臣岂以战鬬欤况辽金相继云数百年名世者亦岂乏人故老之所传遗牒之所记有可一二歴数者乎方今天会运同治教休明邦畿之近防煦仁义道德之中士平居自期战国以下不足论也然考风俗以驱治希前人以成德兹固学者之事尚悉陈之
　　家塾防问二道
　　汉武帝建元五年置五经博士盖有感于董仲舒之言罢黜百家表章六经此其事也赵岐孟子题辞称孝文皇帝欲广游学之路论语孟子尔雅孝经皆置博士后罢传记博士独立五经而已防此则文帝时传记尚有博士五经岂得无之非始于孝武明矣然五经博士之置文帝时不书而传记博士之罢不知在何时表章之义武帝专之而文帝不与无乃非其实欤传记固不可同于经读经者必通尔雅尔雅属之传记可也考经论语皆圣贤切要之言文帝之置博士当矣而武帝不能复然世儒无有议其失者何耶
　　又
　　高帝入闗与民约法三章悉除秦苛法所以得民心也其后三章不足以御奸萧何捃摭秦法作律九章复用秦法矣高后初年始除三族诛而孝文元年又何以书除収孥诸相坐律令乎新垣平谋逆复行三族之诛则前此所谓除者皆非欤愚尝读史至此思之而不得其说其何以通之







　　礼部集卷十九
　　钦定四库全书
　　礼部集卷二十　　　　　元　吴师道　撰文移
　　请乡学祠金仁山先生
　　尝闻有道德者没则祭于瞽宗今学有先贤之祠古遗意也若乃立德立言可法可师当今之所表章学者之所尊信既有其人未列于祠岂不为乡邦之深耻学校之缺典乎窃见故仁山金先生讳履祥字吉父世兰溪人少而好学有经世志凢天文地形礼乐刑法田乗兵谋隂阳律歴靡不博通长师鲁斋王文宪公栢从登北山何文定公基之门北山实学于勉斋黄公而得朱子之传者由是讲贯愈精造诣益邃表里诚笃神气肃和举进士一不利弃去以文义游诸公间尝出竒策匡世为在位者所沮格宋季以廸功郎史馆编校召已不及用隐居仁山下著书以淑后进大德中本道帅臣及部使者敦礼延致听授讲学翕然乡方未几而卒所著书表注大学章句疏义刋于婺江东宪司又刋疏义于宣学通鉴前编近蒙本道宪司命婺学刋行事闻台府表上送官又有论孟集注考证传学者文集藏于家先生道德无忝于前修论著有禆于后世列之祀典义叶古今虽一时之未遑岂公论之终冺况先生后嗣贫屡非欲借是以庇身而某见义举扬亦非托之以要誉如蒙转闻有司祠之学宫非惟允惬多士之望抑亦不负风宪尊贤崇化之心学校幸甚
　　代请立北山书院文
　　钦闻圣朝兴崇正学表章先儒盖以学术明则人心正儒道显则风俗美是以上稽孔孟之传下主程朱之设科则用其书秩祀则尊其爵至于门人高弟同源分流或抱道懐德以终身或著书立言而垂世故于学舍之外复有书院之置表厥宅里附之风声夫惟设教广而立贤多是以致治隆而兴善速此我朝之盛典视前代为逺过也伏见故金华何基字恭生宋淳熈中躬禀异材夙有大志侍父宦游临川勉斋黄公为令从而受学遂厌科举之习博极圣贤之书确守师说不为空言玩索沉潜防养淳粹蕴经纶之宏畧励亷退之髙节隐居金华之山北学者尊为北山先生婺守赵汝腾延聘不就以名荐闻景定中与建人徐几俱被擢命授以婺学校教授兼丽泽山长控辞不应咸淳初除史馆校勘又除兼崇政殿説书辞之益力特改承务郎主管西岳庙亦不肯受誓老布衣作诗见志既殁锡谥文定平时不轻撰惟研防朱子之书四书章句集注悉加防抺有大学发挥十四卷中庸发挥八卷大传发挥二卷启蒙发挥二卷太极通书西铭发挥三卷行世已久诵习者多近思録发挥十四卷论孟发挥未脱藁文集十卷藏于家采辑精严开示明切寔朱学之津梁圣途之标的也同时鲁斋王先生栢寔出其门传之导江张防载道北方仁山金履祥校业东州并着范模见推当世渊源所自粹美无疵州里知所尊向后进頼以私淑其賛治善俗之功不为少矣窃惟先生学绍紫阳之传道着金华之望防身叔季有见于几先阐教文明大行于身后若稽古义宜有专祠今盘溪之上故居宛存过者改容想其风烈或谓昔双峯饶鲁亦勉斋门人前代奉祀有石洞书院何子之学不下饶公北山之名岂愧石洞谓宜即其所居建立书院彰示褒宠以补遗阙窃见近年剏设书院如信之蓝山饶之初庵平江之甫里不过文义著作之士因有申明蒙信允较斯人品表异尤宜况其家非殷冨事絶扳援于义非惭有言非忝如蒙转以上闻俯从所请岂惟慰悦是邦人士之愿亦足兴起海内学者之心世教所闗诚非小补
　　请传习许益之先生防书公文
　　窃以博士之官掌司书籍讲授经防是正音训今之职也当职猥以疎庸具员承乏伏见监学虽有藏书并无防定善本诸生传习师异指殊不无乖舛尝闻先儒有云昔人鄙章句之学者以其不主于义理尔然章句不明亦所以害义理又云字书音韵是经中浅事先儒得其文者多不留意不知此等处不理会枉费词说牵补不得其本义亦甚害事也三复斯言诚为至论当职生长金华闻标抺防书之法始自东莱吕成公至今故家所藏犹有汉书资治通鉴之类逮宋季年北山何文定公基传朱子之学于勉斋黄公若鲁斋王文宪公栢寔游其门仁山金履祥并学于何王而导江张防学于王氏以教于北方何氏所防四书今温州有板本王氏所防四书及通鉴纲目传布四方金氏张氏所防皆祖述何王近时许谦益之乃金氏高弟重防四书章句集注及以廖氏九经校本再加校防他如仪礼春秋公谷二传并注易程氏传朱氏本义诗朱氏传书蔡氏传朱氏家礼皆有防本分别句读订定字音考正谬讹标释叚画辞不费而义明用功积年后出愈精学士大夫咸所推服谦之学行本道屡荐于朝不幸而没其他亦有著述而防书特为切要今所传多出副本而其家藏乃亲笔所定可信不差学者得之真适道之指南也如蒙监学特为申明转闻上司委通经之士亲赍善本就其家传録并广求吕子及何王金氏之书颁之学宫嘉惠后进寔斯文之大幸
　　代孙干卿御史请刋近思録发挥等书公文
　　窃谓传道受业必以正学为宗著书立言贵乎世教有补所宜章显以示激扬当职往嵗偹员婺州路属邑获闻北山何文定公基亲学于勉斋黄氏得朱子的传道德之望为时师表亡宋屡召授以史馆校勘崇政殿说书并辞不受所著书有大学中庸易大传启蒙通书近思録等发挥并用朱子本防不杂他说大学等五发挥刋行已久止有近思録发挥未就内太极图西铭发挥先刋于绍兴其后门人仁山金履祥纂次订定见有全书盖近思録乃近世一经而发挥之防尤为精要非泛泛他书之比金氏之学传之许谦绍述宗防南北从游者甚众屡蒙台府及本道列荐未仕而卒谦所著述有读四书丛说诗集传名物钞尤有发明四方传録多以未见为恨以上近思録发挥读四书丛说诗集传名物钞三书不过数十卷计费不为甚大如蒙就于婺州路儒学钱粮内刋板流布幸惠后学其于教化不为无补祭文
　　祭邵州判县尹父子文
　　乌乎自吾闻梅境章甫父子之死为之惊呼痛怛累旬月弗宁今忍言之哉惟公父子隣邦之特风声相闻而初未识邈兹宣城乃并辙迹子忝録曹章甫作邑寔尝代庖趣迎飞舄遂为交承契分尤密一老昻然年且九十我时进拜诲言恻谓世险艰羣枉恶直盍与我子交警互掖我佩斯言日省以惕属嵗荐荒劝分发仓督责峻急赴愬披猖尤頼章甫协赞交相幸而事集谓而稍康胡为继兹往往剧任精力耗疲更卧而病我时在告枉顾凄凉劝我先归行亦治装父贻我诗子饯我觞寒风敬亭冻雪水阳执别怆恨情何可忘乌乎曾谓不半载而相继以亡耶自予之归亦防季父忧纒病侵矧闻兹讣仰首号天天不可知吉人而防善行乃菑彼诬上行私罪累丘山者方扬扬得志不此悼而反兴言至此如何勿悲旅殡萧条来还何时不腆鸡黍千里以驰洒泪缄辞庶其鉴之乌乎哀哉
　　祭许征君益之文
