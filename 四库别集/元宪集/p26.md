<!-- { "loadSidebar": true } -->
　　尚书虞部员外郎马寻可尚书比部员外郎太常博士张泌可尚书屯田员外郎制
　　敕具官马寻等夫台郎始于垦田省书总于钩比皆一时之俊选也以尔寻効智肃给持法敏详而向守军牙有缘餙之政以尔泌属辞辨防秉操防约而洊腰悬组有抚字之勤并见考嵗成来结官最宜阶承务之剧且劝叙才之规往服宠嘉毋怠祗饬可
　　太常博士通判定州马侨可尚书屯田员外郎国子监博士知濵州卢南金可尚书虞部员外郎制
　　敕具官马侨等或俊茂服官或淳固宿业各敏乃事序登于朝向者辍贰邉麾假领州棨虽新莅未乆而前课已周冝酬三岁之绩并允一台之拜体余郎选勉尔吏勤可
　　国子博士郭长吉可尚书虞部员外郎通判西京制
　　敕具官郭长吉业治儒经仕优官簿早阶郎署协布郡条失于保任遂罹降斥属郊恩之荡衅加京守之荐能俾复典虞之曹往参主钥之政悉心营职以称所知可尚书职方员外郎知衡州任旦尚书职方员外郎监衢州清酒务郭昭著并可尚书屯田郎中尚书虞部员外郎通判庐州陈执方可尚书比部员外郎制
　　敕具官任旦等各以吏能参寘部选或州藩为政颇廸恵和或酤示谴已淹时序并通前绩偕集攸司正秩员外清曹剧选按名即授尚朂官成可
　　尚书都官郎中知处州黄禹昌可尚书职方郎中淮南路提防刑狱尚书祠部员外郎【案此下原本有阙下】制
　　敕具官黄禹昌等朕以较吏之法责于攸司官无内外三嵗一考循课即授褒劝在焉以尔禹昌勤身蹈和白首无懈以尔越小心絜矩清猷弥劭并累书阀簿参寘郎闱或华棨为州借教条之熟或赤车按部副钦恤之怀率以年庸惬我朝奨陟司方志贰度国征往服宠阶尚结来最可
　　应贤良方正科太常博士苏绅可尚书祠部员外郎充通判应茂才异等科张方平可秘书省校书郎充知县制
　　敕具官苏绅等国家振复贤科咨求邦彦非以角空文于无用盖将伫逺犹之斯告膺是选者不其难哉以尔等抗志经坟沈精道素或昌辰委质已列于朝緌或别都论秀洊偕于计物并能贯穿前载发挥大猷溢奏牍以献文蔼荐章而署行逺临便坐躬览着篇虽异等之未跻亦洽闻而可録兹焉第赏诚协育才噫结华绶以陟郎曹禠野巾而登秘省赞条外阃字俗迩封并示宠章勉永来誉可
　　十二考人前眀州録事防军刘愿可大理寺丞奏举人前渭州司理参军张京可著作佐郎制
　　敕具官刘愿等各以勤亷参于调补或郡纲督罚通续前劳或州狱守公见称敏识阅其吏啓嘉乃官成宜从振滞之条兼举懋知之格省僚寺属勉服荣阶可十二考人前权楚州团练判官高中正可大理寺丞奏举人前江陵府节度推官刘湜可著作佐郎制
　　敕具官刘湜等咸繇吏资早介戎幕或风力清劭见举所知或劳考优深载符允令得于铨啓嘉乃官成秘局刑司各备其属可
　　十二考人前鎭国军节度推官知鄜城县宋扆可大理寺丞奏举人前权岳州军事判官监纳潭州茶米塲陈选可著作佐郎制
　　敕具官宋扆等比者作为恩格差次使勤铨覈有条升奬惟叙以尔等屡由选集出补宾从或假以县章积劳于功状或莅乎茗税见保于监司宜懋乃劳改跻优秩佐郎丞率分以命之可
　　十二考人前权保大军节度推官张从宜可著作佐郎制
　　敕具官张从宜乆调中铨屡宾外府近援赦格归质嵗勤繄书考之滋多顾振淹而有序宜缘信赏俾陟荣涂勉佐篷丘之华更图县绶之举可
　　殿中丞知单州砀山县王文英可国子监博士太子中舎知真定府冯日宣可殿中丞制
　　敕具官王文英等国家多出中朝臣以宰百里盖欲宠厥任而恵绥吾民政茍有成赏不淹晷既以劝善亦俾久官惟尔等荣名儒家效智公局日以谨饬蹈于亷隅修方累劳遂列闺籍比荷台诏出抚县封并能审谕教条弭服愁艰灼有善状列在攸司因其大比之辰且光即授之宠经庠盾省分以命之益励乃诚毋替来誉可殿中丞新差知温州平阳县杨中和可太常博士太子中舎张子元可殿中丞制
　　敕具官杨中和等夫考课之法所以眀淑慝而叙功次也驭厥郡吏存乎彛章以尔等并服朝绅洊更嵗籥或经眀有法克劭素猷或门调累劳颇书善状属兹大较咸用序迁议礼曲台分曹盾省各祗宠涣无替令名可河东路转运使尚书兵部员外郎陈琰可尚书工部郎中殿中丞通判兴元府李公谨可国子博士太子中允直集贤院知郑州吕公绰可太常丞太子中舎知明州奉化县陈世常可殿中丞制
　　敕具官陈琰等夫冬部郎曹胄筵师职容台之卿属盾省之监聫并为华阶以叙能吏惟尔等懿文典学完行干材或将漕使轺或剖符寰郡或倅丞于州事或抚辑于县封并质嵗成克厌朝赏宜就增于荣秩且究懋于乃劳成命罔私余训无忽可
　　尚书虞部员外郎通判益州楚经可尚书比部员外郎太常博士知越州萧山县王简可尚书屯田员外郎殿中丞前知封州刘直温可国子博士太子中舎知汉州绵竹县赵壹可殿中丞制
　　敕具官楚经等尚书曹有比勾掌屯之员中朝臣有师庠盾省之属各着官簿以陟吏资惟尔等智效事经籍引朝绂或勤于外补方赞郡条或续乃劳累光县谱并赍阀来上质嵗有周宜序羙资交奨成绩母或懈位以忝懋功可
　　尚书比部员外郎提举兖州仙源县景灵宫晁遘可尚书驾部员外郎国子博士通判南安军徐绍龄可尚书虞部员外郎殿中丞集贤校理知复州王琪可太常博士太子中舎知郁林州查中之可殿中丞制
　　敕具官晁遘等课功之黜陟视劳之殿最我有彛法付之攸司以尔等早服仕阶进班朝次或华颠郎署或頍弁经庠或文雅防书林或亷端偹储宷并缘外补参积嵗勤然方奉真祠倅军垒守支郡抚遐陬宜即官成序进恩等今以驾曹虞务蕝野盾省之属分以命之其各无忽可
　　十二考人前权建雄军节度推官张行成可著作佐郎奏举人前南安军録事参军慎晃可大理寺丞制
　　敕具官张行成等国朝考吏虽黄绶一命皆责在铨审而覆于殿廷矧厥累劳固用稽实以尔亟参调补咸寡悔尤或年老应于赦条或保任列于公牍宜从信赏于以懋官秘省卿曹各备其属可
　　十二考人前权保康军节度推官田颖可著作佐郎奏举人前陈州司理防军孙淮可大理寺丞制
　　敕具官田颖等间者诏书以吏乆不迁始限考法才而可任参责举知盖因方任人非可以一故也惟尔等或从事戎幕或询狱辅州年勤应条荐状符格覆自铨啓惬于余求省属卿丞各服荣序可
　　前权清海军节度掌书记林可著作佐郎前明州录事参军钱访可大理寺丞制
　　敕具官林等或士类羙林或王门遗绪并沿官牒乆服铨流以作记之工载华戎府访以督邮之敏流声藩掾荐能累牍钩课如书蓬邱佐员棘路分宷各践荣次无忝尔知可
　　大理寺丞通判邕州郑臾可太子中舍衞尉寺丞今知益州成都县王景良可大理寺丞制
　　敕具官郑臾等补吏有资施政惟敏比缘卿属之选分任邉州之遐或协賛守条或懋成宰课并缘嵗满宜奨职劳储宷通闺法丞署局各祗荣次尚续来勤可十二考人兴元府观察支使张肃可著作佐郎奏举人前真州録事参军张孝友可大理寺丞制
　　敇具官张肃等载名铨符展体官次或序才累牍委公车之封或结课周星无杜陵之殿并列在奏籍应于赏科兰台佐郎棘位丞属勉服并命思称懋官可
　　十二考人前益州节度判官尚颂可殿中丞奏举人前权筠州军事推官林高可著作佐郎前真定府录事参军张立可大理寺丞制
　　敕具官尚颂等夫中御之丞列朝品著书之佐参仕彦司刑之属选吏文皆叙才之荣涂劝劳之优秩以尔等咸有成绩调于中铨或年考寖深或保任狎至质诸功状符厥赏科宜并命于华聨俾陈力于来效可
　　大理寺丞知苏州长洲县薛紏监杭州粮料院杜直并可太子中舎光禄寺丞通判海州石延年可大理评事监徐州盐税务王谆可光禄寺丞监霸州盐酒税马湜监颖州酒税李政并可卫尉寺丞签署郑州节度判官防公事主政路可将作监丞太常寺奉礼郎监开封府陈留县盐税务晁仲纮可大理评事制
　　敕具官薛紏等胄绪之良材敏从政率阶京署参服吏文或化协郡条或最闻县谱或幕筹甚婉或局利载登并稽三嵗之庸宜升一等之秩储寮卿寀各懋乃官可将作监丞王拱辰可著作郎直集贤院制
　　敕具官王拱辰夫东观之论著防正之刊辑皆汉唐楽育之地也非曰时彦畴允恪居以尔业履端和藻章韬暎向繇辞等擢冠士科寻补匠卿之僚仍倅州麾之政而洊衔家防颇隔嵗成比召复于故联且自陈于素蕴乙篇可喜给札有规逮阅试言兹顕能赋宜通秘邱之籍兼光书殿之举钦服朝范循致宠阶可
　　太常博士直集贤院韩琦可右司谏供职制
　　敕具官韩琦昔萧望之有言以谏官补郡诚大恵也然朝无诤臣所谓忧末而弃夲朕甚韪之今兹擢才实曰稽旧以尔气质纯茂识畧淹该名高俊科职在文舘尝倅事于京剧旋賛画于财烦官成有闻朝论惟穆向观奏牍求引邸章虽徇使符之行属图言责之补且告猷近署与颁条外藩循名既殊所益良重宜辍往授以服宠班兼去仪台之名尚仍仙殿之局企伫忠鲠副此奨甄可
　　授赵元昊开府仪同三司依前检校太师兼中书令定难军节度使西平王加食邑实封制
　　门下朕三嵗而郊述修常祀四海以职同蒇上仪属膺贶施之辰普均庆赉之典眷我良翰抚于西人聿图成效用蕃嘉奬具官赵元昊资植端厚噐局沈和克负家声光启王爵缁衣以改造为羙甲令以能世称忠邉最数闻时事狎至自禋燔前戒妥侑徯升输珍实来固圉惟谨罄露乃心之恪益昭维屛之勲宜录久勤用参信赏夫均仪公府酬劳采食实租奉之数丛典册之华兹为宠章并昭方国于戏祀惟大事尔协其恭邦介纯禧尔预其锡当怀褒遇之渥母怠辑绥之经往哉若时钦对余命可
　　尚书司封员外郎直集贤院李漙可三司盐鐡判官制
　　敕具官李漙曩践秀科久勤吏事濯缨通籍渐翼为郎逮预书林之华辑守麾之政积资逾久应务为宜繄盐防鐡官之繁有嵗成月要之剧今兹缺属是以求才往倅计文尚迟来效可
　　刑部员外郎直集贤院桞植可三司盐鐡判官制
　　敕具官桞植国朝合三使之任商万方之利置副率属用相维缺员之举繄才是择以尔志尚凝简谋畧淹该夙怀懿文遂践高第寻被陵莪之育久帖书林之直况剖符名部去輙见思运筹防府试于已效比虽慎求隽望对记尔言而绰有兼资可备烦使宜伸髋髀之器分賛盐鐡之务迟乃成绩光余类能可
　　右正言直集贤院吴育可三司户部判官制
　　敕具官吴育左右之曹诸案为剧分賛使范允归才举以尔言行偕敏吏雅兼资濯缨谏垣抱椠书府向借声实试予财烦操筹所更奏刃弥熟宜居地版之佐姑重计文之选可
　　侍御史马綘可三司户部判官制
　　敕具官马綘夫地官有聫使介为重缺员之补繄材是择以尔性理淳畅行能亷简乆试吏事阶服宪僚虽夙夜以首公实夷退而行已宜摄兼局俾效所长惟登版上计之繁有衰征慎赋之要往莅乃职伫观厥成可
　　郎中员外郎南郊加恩制
