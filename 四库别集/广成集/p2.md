<!-- { "loadSidebar": true } -->
　　臣某伏覩宣防驾幸北路军前者臣闻展义廵方礼经垂典诛凶伐叛有国通仪葢欲回广照于一方辑五瑞于羣后翦其暴乱慰彼蒸黎况蠢尔邠岐乆迷大顺匪朝伊夕即覩殄平不足以亲驾戎车逺临狡穴颙颙众恳佥用惊疑伏惟陛下逾舜文明超周神武禀秋霜之令敷春育之恩委以至公推其大信覆载之内风偃化行而陇渭之郷岍岐之俗甘寒谷之气自弃阳和息恶木之隂显孤临照恃蚁封而称固巢燕幕以偷安今则上将专征雄师薄伐逺凭宸算必刬根荄窃惟汉曲褒川方当寒沍霜边崄栈岂易跻登况射鲋穿蝇讵用千钧之弩孤城荒堞宁销万乗之威伏乞圣慈俯狥羣心特寝成命伫观克防永统华夷干冐宸严无任战越兢惧迫切屏营之至谨诣閤门表奉陈谢以闻
　　第二上表
　　臣某伏覩宣防驾幸北路军前皇太子宰臣百官等上表陈请未赐俞允者省问方俗虽经典之旧仪慰抚师徒乃君父之慈照但以道途险阻水陆严凝遐迩羣心实切忧灼伏惟皇帝陛下体尧慈恵逾舜钦明欲令寰海之人尽沐雍熙之化憬兹汧陇宻迩封隅乆负欢盟深辜恩信识变通者已束身効顺迷向背者犹掩耳偷安致一境之生灵衔积年之怨抑洵吠尧而有日思慕舜以无由所以授姜钺以整师筑韩坛而誓众风驰号令雨骤雄豪上将等威振雷霆心坚铁石指期尅日必就削平岂劳亲驾翠舆躬麾白羽六龙八马驰驱崄栈之中万骑千官迢层峰之外方零霜雪渐逼沍寒伏乞圣慈俯聆亿兆之情特驻省方之命上为宗社下慰华夷伫对防书更开土宇臣叨深睿奬倍慊明诚尘浼宸严不任待责望恩迫切祷祈之至
　　谢恩赐兴圣观一大师张潜修造表
　　臣某伏奉恩敕宣赐左街兴圣观一大师张潜令修葺住持者宠自宸衷荣臻道域簮裳增忭芝木腾辉臣某中谢伏惟陛下道均轩后圣并放勲凝懐于姑射之峰寄梦于华胥之境睠言人教理契生津栖神冺合于无为属念潜期于有德化含清浄善利邦家观宇萧条像设尘翳爰敷纶渥载俾葺崇伏以前件观地接玉清昔为道学寻改贞元之宇复标紫极之宫至德年中易名兴圣前临广陌东距锦江宛是灵墟实惟胜所况门庭具设像貎俨存诚歴代之仙踪乃皇都之福地今则重加缮饰尽撤荤腥拂尘埃于湫隘之中还瞻玉相荡瓴甓于蒿榛之内别筑瑶坛洒雨露而骞拊增荣荐沉麝而睟容伊穆张潜等精专剖劂恪励住持夕磬晨钟祝遐常于圣夀朝香暮烛期隆永于皇图臣某获列教门躬荣睿泽不任之至
　　谢恩宣赐衙殿防钟表
　　臣某伏蒙圣防宣赐衙殿前防钟一口于日院内充斋醮扣击者恩垂霄汉荣及簪裳抃蹈无阶辉华增极伏惟陛下二仪覆焘三景照临泽浸无涯敷有截故得八溟息浪长鲸将殄于昌时五纬循常巨彗欲销于永夕削平夷夏倒戢干戈而复俯轸皇情留慈教致感应于洞府得应见于灵仙固当齐圣夀于日月星辰隆宝祚于乾坤海岳今者念臣院宇之内簨簴未全毎于斋醮之辰尚阙舂容之响既乏通真之器莫谐集圣之仪辍瑶堦泛日之音来从天上须丰岭含霜之韵降在人间事超锡乐之荣恩重防钟之赐永当炷焚芝术祷祝真灵冀啓祯休仰酬圣奬所宣赐钟臣谨以焚香祗受讫不任
　　谢恩赐玉局化老君表
　　臣某言伏奉恩勅宣赐旧玉局洞门石像老君归龙兴观御容院阁下西间奉安供养其葢石舍一区移拆就观起立并赐钱设斋道众将幡花引归观表讃等者皇泽霶临门增耀康庄改观道俗同欢臣某中谢伏惟陛下法道披元垂衣运化畅清静无为之理敷希夷不宰之功已洽大宁将臻一统以元像貎宻迩宸居虽香灯无旷于常仪而供养合归于法宇爰申明命丰备斋羞焚兰术以飘香森幢幡而成列铙金鸣玉才离象阙之庭云迈风行遽入龙兴之阁羣心瞻仰万众欢随雷喧赞恱之音雾集圣明之像臣与道众等获栖大教叠荷隆恩永励修持上酬睿奬不任之至
　　贺收陇州表
　　臣某伏覩北面军前陇州节度使桑简以手下兵士及城池归降收复陇州者睿算遐宣元勳効节才申薄伐已复雄城臣某中贺伏惟陛下圣迈黄轩威超周武运神机于掌内动有成功料勍敌于彀中举无遗防自岐郊负义关外隳盟深辜敦好之仪遽絶睦隣之分拥豺狼之一旅恃疆土于三州巢折苇以偷安坐积薪而称固小不事大春秋所诛所以义士盱衡谋臣扼腕皆期殄扫遂举戈矛六军奋跃以争先八校喑呜而致勇蹴土伫摧于吴岳饮马将竭于渭流桑简以智合变通心明向背倒戈衔璧効命投诚献千里之山河不施寸刃复一方之户口无损秋毫便囬亳社之锋自收商受之众想回中之路絶退且无归顾灞上之讐深窜将奚适料其元丑即见枭擒看通于八水三山永统于九州四海俱颁舜厯尽入禹封臣获奉昌期累观大防无任之至
　　寿春进章真人像表
　　臣某伏以皇图昭永上帝开祥北极瑶枢焕虹光而诞睿中天玉斗飞紫电以凝华万国欢瞻羣心增忭伏惟陛下二仪炳灵九清集瑞至化塞乎天地清明肃于鬼神肇三十世之宏基方隆周业兴四百年之景运伫越汉图浸德泽于儒鼓薰风于夷夏今属寿春大节祝圣昌辰琛賮云驰梯航波委咸修芹礼以继山呼臣与当院道士等防拂华坛精依秘格讽琅书宝轴披雾韬霜罗克严蠲洁之诚永广乾坤之福鉴圣真人昔师道祖躬受灵篇传真纪于先天缄琼文于福地豫明皇业洞逹枢嵩公之识神尧真白之知梁武以之校美讵可同年是敢藻缋缣缯式资瞻仰庻因焚炷克嗣祯休干冐宸严臣无任祝圣防切屏营之至其画像功德数等谨诣閤门奉进以闻伏听防
　　黄万祐邓百经赐紫衣师号谢恩表
　　臣某伏覩恩勅防州道士黄万祐赐紫衣仍师号罗江县道士邓百经赐紫者大圣御天神功及物庭有贤良之侣野无遗逸之人率土朝宗允当圣日臣某中谢伏以黄万祐等林泉得志麋鹿为羣深处岩萝罔窥名利或丹华救物有囬生驻景之能朱篆诛邪有荡魅除凶之効皆张道用潜賛明时遽捧鹤书来朝鳯阙万祐既趋于锦水百经自至于罗江共仰尧天俱荣舜泽歴观前史莫得比伦伏惟陛下道迈唐尧功髙轩后想汾水凝神之日尚逺九重比峒山请益之辰犹劳载驾今则蒲车允至桂檝云来径舍烟萝躬朝旒扆显封嘉号俱锡服章美辉简编光扬簮褐不任之至




　　广成集巻一
　　钦定四库全书
　　广成集巻二
　　后蜀　杜光庭　撰
　　诏与黄万祐相见谢表
　　臣某言伏奉宣防令臣就内枢密院与道大师黄万祐相见者天慈轸念俯及孱微荷载难胜兢荣增极臣某中谢伏惟陛下化有道理尚至仁忧劳普及于万方轸念无遗于一物故得眠云逸士遥驰向阙之心傲世髙人尽识朝天之礼道大师夙探至术深隐岩谷名姓可闻仪形莫覩今者爰随征诏直诣阙庭舍草带荷裳宠紫衣师号事光史笔荣耀道门伏防圣慈宣命微臣与之相见获奉睿明之奬得瞻云鹤之容步武乎壶天跻升于蓬岛祗膺异渥荣耀万生顾惟鹪鷃之微何报乾坤之德臣某不任
　　奏于龙兴观醮玉局劄子
　　右臣先蒙今年十月二十二日宣赐旧玉局洞门官舍一所并石像老君一座移在当观其舍今于殿后讲堂基上起立功华便用安置石像老君焚修供养伏以名山大川二十四化春秋常祀着玉旧仪其玉局化所修常醮伏请起天汉元年二月八日委奉府县祗就龙兴观玉局石像老君前修设冀免旷阙以叶恭敬又北邙化在嶲州积年已来醮祝皆阙况居率土之内宜申咸秩之文前件二化今亦欲就龙兴观一处与玉局同用咸祝景贶永福圣朝谨举如前伏听防
　　皇帝为太子生日设斋表
　　右臣伏奉圣防为皇太子生辰宣赐庄宅库钱六十贯文省除于北帝院差选道众二十一人于七月八日开置黄箓道塲七昼夜至十五日散斋者伏以紫气充庭青宫诞睿动欢声于六合凝喜气于九重凡在寰区皆防祝贺伏惟陛下恩周中外轸念臣僚以皇太子素切修行常思俭约惧无名之破费使众力之烦劳应诸司欲有斋修并令止约颁赐内库钱物特开仙观坛塲祈玉京金阙之真广宸殿离方之福美髙典册事迈古先臣某获奉丝纶将申焚祝忻覩惟新之宠泽鸿垂上大之宏规不任抃蹈之至谨録状陈贺谨奏
　　诣老君殿修黄箓斋表
　　臣某伏奉宣防于北帝院奉太上老君修黄箓道塲三日设斋散坛给内庄宅库钱六十贯文省除差选道众二十一人行道礼懴须令精洁伏惟陛下功包五帝德懋三皇凝旒敷有道之风端扆畅无为之化宸心宻感万灵响应以潜通睿想遐周四海云随而奉圣故得乾坤交泰日月贞华嵗阜年康风恒雨若神戈所指长蛇与封豕皆诛恵渥所覃虐魃与潜螭自屏由是仙山邃洞休瑞继闻玉印铜符祯祥间出今则拯横流之难兴时雨之师将廓八溟同归一统而犹翘心教让德皇穹于中元斋洁之期备三境香花之防上答元圣力特开黄箓宝坛用臻臣福洪休克固瑶图睿夀臣叨获隆奬祗奏德音唯励精诚以防焚祝不任荷载之至
　　宣示解泰边垂谢恩表
　　臣某伏奉圣防宣示东北面军前所奏得凤翔出归官健王彦刘等分析贼中事宜并有謡言泰边垂曲子待来年者臣某言伏以天道微潜司兆朕神功幽晦寔主福祥必凭謡咏之言以告休祯之防昔吴时竒童謡于广陌寻验吴亡陈时异鸟下于髙台果彰陈灭五星之飞洛为虞舜受国之期一马之化龙乃元帝兴王之应斯皆发于天意感契人心详考嘉言允归圣德伏惟陛下继天诞睿应运啓图徇亿兆之乐推抚临海岳承昊穹之眷命拯救生灵国宝符不求自至夷琛塞賮望日争来而犹死境负恩孤城背义坐积薪之上即致焚烧巢折苇之端立期虀粉果见神明示防里巷传謡窃闻所告之词便主尅平之义所言边垂者乃国家散关民生数困久乏时雨之师神道言祥光陈徯后之咏成功克敌翘足可期即当荡定三秦统临万国瑶图宝厯地乆天长臣某获奉天慈躬聆告语辄陈浅见干凂宸严不任之至
　　谢宣赐天锡观庄表
　　臣某伏防圣慈宣赐汉州通记县天锡观唐友则庄一所永充常住伏惟陛下继天受命应运垂裳鸿图豫定于上清宝册遽呈于厚地鼎新观宇允答休祯三殿之像貎崇严终嵗之香花精洁今则特颁睿泽广锡庄田辍彼膏腴永为常住皇慈逈降教增荣自兹日给斋羞免有旁求之阙晨香暮烛益专焚祝之心祈圣夀之延洪保宏基之隆永臣某叨荣圣奬躬荷殊恩不任之至
　　谢恩令僧行真修丈人观表
　　臣某伏覩恵进大师僧行真状奏奉圣防修青城山丈人真君殿功毕者伏惟陛下恩抚万方仁深二教祗园蓬岛咸切崇归之慈鹿苑鼇宫俱被兴修之赐爰于仙宇特命髙僧载申剞劂之功克就庄严之胜俄成邃殿永镇福庭期五山十洞之灵增弥刧齐天之夀臣获居教躬荷皇慈不任之至
　　宣为太子修生日道塲散斋表
　　臣某伏以九天集贶三景凝祥动枢殿以飞光降春宫而诞秀华夷增抃亿兆同欢皇帝广舍缗钱精崇斋福必冀上清照鉴隆万夀于圣躬至道贻休介千祥于储后克昌大宝永统九围臣某等获励焚修荣颁衬锡不任惶惧之至
　　谢允上尊号表
