<!-- { "loadSidebar": true } -->
　　吾尝终日不食三省吾身觉昨非而今是庶舍旧而谋新原夫天地之大徳曰生圣人之大寳曰位生也者贤愚定其美恶位也者朝市总其名利七情由其不等百行以之咸异傥无心以自谋良局途其必踬何者得不思失雄独忘雌躭人爵以健羡穷代路之险是则平衡而登九折直辔而践三危干戈生于肘腋胡越起于籓篱假使履兽尾而不咥探龙颔以获竒省侥幸以适愿非仁者之所为也借如幽室凿坯穷居负郭二顷樵采一防耕获困沉名于抱关志充诎于悬箔俄防迹于羊豕倐抟飞于燕雀金紫照其陆离银黄焕其沃若彼满盈之难守伊荣茂之易落朝结驷而乗轩暮齿劒而膏镬方思上蔡之犬追念华亭之鹤奚一身而足怪廼九族其惟索尔其寂莫【疑作寞】无事殷忧不平耻当年而功不立疾没世而名不成懐书访道学古言兵擅云间之美誉驰日下之休声夫铎穴由于足响膏烁起于多明赵国从而苏裂齐城下而郦烹吹律诛【一作殊谓京房】于西汉献寳刖于南荆遂懐沙于楚塞因説难于秦庭李仕登朝而就戮嵇道超代而逢刑苟才智之为患虽语嘿而同倾若乃猛将出师谋臣献防鳞翼攀附风云感激开黄阁与朱门树髙幡及长防恃龙蛇之恩旧望鸟兎之尽获思擅宠于邦家誓传名于竹帛蜀既平而艾槛呉巳覇而胥溺黜淮隂以毙韩迁杜邮而死白彼功成而不退俄宠谢而招隙何追忆于布衣翻兴思于下泽各入门而自媚徒吊闾其何益亦有爵非才举荣因宠迁吮痈求爱防痔逢怜朝承恩而袖断夜托夣而衣穿嗤直之死道喜邪径之败田气嘘霜而吸露力转日而廻天自谓方江湖而共永比嵩岱而齐坚一朝失据万古凄然至于申侯逼迫而辞楚卢绾披猖以去燕彼丁傅之崇贵将梅茹之威权畴一姓其或在覆五宗而不全次有迹鄙衡门情娱侠窟出入田窦徃来平勃歌无鱼以自谋献文虵而请谒疑卧薪之可乆谓巢苇之恒安烈火灼其潜燎衡风歘其上抟曹门倾而夭邓贾室壊而夷潘班坐刑于党窦殷取戮于臣桓顾噬脐而不及知触籓【一作拾】之为难夫化赤渐乎邻丹为黔资于迩墨生于麻者既革其操染于蓝者亦变其色交非鲍叔游异田苏忘臭肆之不恶持甘醴以为娱余推诚而禆【一作狎】耳萧结契而连朱始刎颈以交约终反噬而相屠王绸缪于魏讽石嫌疑【一作慊疑】于州吁孙秀与赵伦齐贯石显将牢梁并驱污无礼以自及蹈不义而同诛别有直若史鱼正如伯厚饰智惊物露才不偶持瑾瑜而指瑕鉴水镜而求垢彼独洁之为雅固羣醉之所丑况乃诽谤朝廷摈斥朋友方缙绅以豚犊延冠盖以鸡狗符结怨于晋台彭肆言于蜀后祢悲号于座上庾嘲谑于行后揆荣辱之在身犹枢机之发口傥一言其靡慎奚四大之能守然则礼无微而不惊【疑作警】怨无小而不雠察关张之同败审韦之所由岂直君子不可罔而小人独可仇倜傥英跱昻藏逺迈覩厮其如萍观舆台其若芥本无猜于蝼蚁宁有忌于蜂虿安知鵞炙辍授七尺由其防亡羊羮匪均三军以之覆败苟有怨其必复谅无所而不诫于是考兹出处稽彼行藏咸知进而不知退知存而不知亡惑多言之必败迷暴贵之不祥彼有足而罕卫行立身而靡防犹乗车之去轨若渉海之无航既百虑而一致故异术而同防唯夫明达髙人贤良志士知满损而谦益验弱生而强死无为福先无为祸始节其饮食谨其容止聚而能散为而不恃洁其心而秽其迹浊其表而易其里范闇室而整冠循覆车而易轨以道徳为介胄忠贞为劒履爱髪肤而不伤保家室以不耻若乃询木鴈于园吏访光尘于柱史万石守慎以全荣二疏既满而辞仕袁不及于憎爱栁忘情于愠喜汉先主之立诫莫尚中庸卫大夫之所羞独为君子余虽不佞尝从事于斯矣重曰夫含灵禀质异品殊伦生何如而弗贵命何如而弗珍鴈含枚【一作枝】以避缴狐聼氷而渉津葵倾心以卫足栎不材而谢斤彼草树之无识唯禽兽之不仁犹称能以逺害尚假智以全真矧百行之君子廼三才之令人何自轻于养性何自忽于周身傥狂歌之可采伊舆诵之可询敢刋铭以勒座遂援翰而书绅
　　韦赋【以君子佩之用规性情为韵】
　　赵魏君子迹着明文有韦之淑慎在躁静以区分于以诫徳在我于以表正事君禀刚以宣其志守柔以播其勲【一作薰】动静有恒得枢机于要道佩服无斁合规矩于典坟昔董安于事赵简子虚心固节收目反视由一国之具瞻在四徳之为美诚孜孜于不怠谅勤勤于所履观其之劲姿可以励其攸止式摽其道于焉克巳所谓惕祸以垂休故以善终而令始且其天道何常顺之无悔察是非之倚伏节行藏于进退守而取则在刚柔以为箴动必可观比玉劒之为佩邺令乃曰躁用乖于正性故安卑以从时静既恭于五徳故不暴以为师命韦带之闲缓体君子之舒迟惟器可象惟贤则之佩兰则殊于楚客象环有慕于宣尼信建物之表意实善人之所资故知欲不可纵俭以足用徳或可移中以成规识君子之容止见淑人之表仪周旋之中宁假于宫徴内外相制亦合乎埙箎大哉景行刚柔异性缓之于韦用和急之于表正既守道而恒佩因履端而不竞懿夫式彰茂徳分章【一作意】表情礼节既备敬慎孔明参衣冠而搌【一作振】序列簮绂以齐荣猗二子之垂诫与千古之扬名
　　京兆试慎所好赋【以重译献珍信非寳也为韵】
　　君子严其墙仭戒以心胷知躭味之易入俾回邪而不容其慎徳也白圭是闻其三复其好贤也缁衣必荐其九重自然契巳坦荡清心肃雍翫防志而何有欲败度兮何从昔如王者三朝逺人重译执贽山委献琛云积岂不知纳寳库为子孙之藏映玉墀嘉戎夷之绩盖以难得之货有损不贪之寳无斁获狼而荒服不臻却马而汉王受益嗤虞公受【一作爱】玉之败美晋帝焚裘之迹匪骋欲而适愿将去奢而无怨满堂足戒黄金宁慎其四知连城不求白璧何劳于三献所爱者礼所懐者仁君由之而乂国士用之以防身衣服有常非敢翫于千袭饮食不渎【一作溽礼记其饮食不溽】宁专美于八珍其受【一作爱】才也必择能而得儁其慕友也亦资忠而履信将辞直而不违知言甘而有吝是窒其欲无忽于微五色足躭审之则朱紫不夺八音可乐慢之则郑雅同归思禁邪而制放虑今是而昨非上则宣风下同【一作如】偃草将还淳而复朴在躭徳而味道搜田失度则念虞人之箴慈俭或亏必思老氏之寳至矣哉好之者儒以多闻为润屋立义为分社孝既慕于参乎学愿从于回也孜孜屑屑束修问寡如此人所以铭座而弗忘书绅而不舍三复白圭赋【以立身慎言思是用则为韵】　张仲素
　　贤哉南容咏白圭于雅什奉明义以为诫徴莠辞于口给谅同符于素履将辨志而贞立玷生在玉伊良工之可磨言出于躬纵驷马之不及是知诗之为喻言以昭信想研精于奥防知祗【疑作底】滞于遗韵咏难【疑作叹】彰其不足反覆明乎克慎身之是省况开巻而念兹心苟无瑕异献璞之徃吝允矣君子宜其念兹惩诸嘉玉观尔灵尚鲜华之彩慕特达之词知在湼而不昧同居暗以无欺重明哲以作则故沉吟于四时【疑作诗】既切磋以求友将造次而解頥得之自中殊学者之四失复而无斁类夫子之绎思【一作类文子之三思】是谟是训【一作寻之绎之】是效是则谅修己以为物可自家而刑国既引之以改过复重之以比徳香芸自杂于巻舒青蝇宁间乎白黒彼以圭为瑞此以诫为珍苟因文而假物非贵玉而贱珉然则懐璧者耻慢藏而成玷事君者畏不密而失身夫其列于雅颂备法语之为用垂于后昆庻厥道之长存汗简之文可考絶编之义再敦且非守句之末学有异断章而赋言岂不以贤智之心慎枢机之所启瑾瑜之质惧毫髪以成痕懿夫志士仁人明不自是执一善以无失故三复而乐只若或志于斯行秉善价而谁毁
　　驷不及舌赋【以是故先圣予欲无言为韵】　陈忠师
　　甚哉言之出口也电激风趋过乎驰驱掉三寸以发越应千里于须臾逝不可追空劳于驷马行而无踪岂系于九衢故君子念彼尤悔本乎虚无苟出话之不复将起羞而是虞且舌之鼓也有时而驰骛类扣虚之莫获同捕影之难遇萧萧之响徒系于下风逐逐之音巳疲于中路信枢机之爰发随小大而作故傥善守于辅车何遽烦乎骐迟速相悬奔走徒然言出于身所谓徃而不反马竭其力犹叹瞻之在前虽欲适逺迩课后先如流之巧以失若灭之态何宣嗟夫以骎骎之足追言言之速岂能之而不欲盖窒喋喋之喧喻骏骏之奔在诫之而不言肇自微眇倐尔腾翻疾既甚于过隟患必防于属垣斯事也罔念则狂克念则圣悮片言之既徃知逸足之难竞自然有蹻之造勿谓载翕其居此不矜于哿矣彼何患于班如不然者其出弥逺其来愈【一作适】疎是以慕宿诺于季路悔聼言于宰予至哉诗恶翩翩书惩靡靡方慿响于无际岂絶尘之可弭易象又着夫寡词礼经亦防其苟訾未若古人之深诫饘于是兮粥于是
　　第二【以枢机一发荣辱之本为韵】　　　　陈仲卿
　　言如流兮唯舌是出咎将至兮徒驷之疾既力竭而罔逮则厉阶而非一孰云不进谅金铄以难追尚谓莫扪苟星奔而愈失由是知所大者吾将诫之虽欲加于鞭防诚有谬于毫厘不且息焉想喋喋而自逺非敢后也因骎骎而罔追尔其逝矣将兴班如忽越彼悬蹄之莫驰伊利口之斯发犹在耳而旋失须臾若过隟而终烦防没澹澹如掉俄出有而入无薄薄陟遐想劳筋而苦节岂独嚣然未殄倐尔既徂徴其如驾之捷防其不密之枢如沸如腾讶以【疑作巳】成于枝叶靡瞻靡顾信空骋于道途原夫贵以寡尤取之不辱虑一出而匪贱故再驱而是朂苟如簧之靡定是见瘁躬若捕影之无由宁劳蹀足是知听之则咎鼓之或非靡不忘于可复固必在于知机虽齐景之则多爰思灭迹傥张仪之尚在讵可塞违至哉立彼教言先乎根本影响之靡诫惧众多之招损崩腾未蹀侔逐日而自勤反覆虽柔见如电之将逺是知孔甘者辱若讷者荣期自虞于速祸故必遣于遄征君子所以存劝诫立度程虽奔走而致逺吾知夫莫疾于声














　　文苑英华巻九十二
　　钦定四库全书
　　文苑英华巻九十三　　　宋　李昉等　编人事四
　　妄心赋一首　　　　　爱而不见赋一首
　　谪九年赋一首　　　　性习相近逺赋二首
　　知止赋一首　　　　　知四十九年非赋二首
　　谦赋一首　　　　　　谦受益赋二首
　　妄心赋　　　　　　　　　员　岘
