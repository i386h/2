<!-- { "loadSidebar": true } -->
　　张咏尚书再知益州。民有负贩者，翁役其妇，妇违之，翁怒，翦其发，曰：「我作婢使汝。」其子自外归，作闹，所由具事领过。或谓其子曰：「翁翦妇发何罪□子若执父，汝罪不轻。」至厅下，咏诘之，翁云：「妇自翦发泥。」其子亦云：「妻自翦发泥翁。」咏察其诳，即于解状后判云：「虽然子为父隐，其奈执辞不定。既不可穷诘于尊长，又不可抑断于卑幼。仰责新妇状，今后再不侍养，别具状领过。并放。」咏谓掾属曰：「五服之内，卑幼条至重。亲民之官，所宜尽心。」【见《折狱龟鉴》卷八矜谨，注见李畋虞部所撰忠定公语录。】

　　

　　

　　张乖崖集附集卷第一

　　

　　行状  碑铭  谥议  传

　　

　　行状

　　

　　张尚书行状

　　（宋）宋祁

　　

　　【案状在天禧四年，祁时年二十四，尚未登第。疑属代作。】

　　张咏字复之，年七十。惟公禀尊严之气，凝隐正之量，粤在羁丱，不偕儿曹，嶷然志向，高自标置。始就外傅，即览羣经，书必味于义根，学乃知于言选。家贫无以本业，往往手疏坟史。每有属缀，辄据庭树槁枝而瞑，苟不终篇，未尝就舍。磥若多节，默表大厦之材，居然晚器，弗示良工之璞。太原王抟名知人，见公□□然异之，独谓公曰：「唐魏文公本生此乡，故老有言，后五百年复出一佳士。元精回复，祭酒当之矣。」公谢不敢当。

　　兴国四年，始游邺下，与故上谷寇公准推毂引重。时属乡里命秀，方国试言，府将雅钦公名，议为举首。夙儒张覃者，悃愊有行，疏略少文，公即以檄谒府，盛称其长，覃终得荐，公为之下汇。茅有吉爵，砥相先让，夷之风一变河朔。明年进士及第，释褐大理评事，知鄂州崇阳，尤厉风节。大江之南，民裕文敝，囚以手而上下，狱为人而重轻。公廉知其状，痛绳以法，精力于职，擿伏如神，洗其锲薄，镇之忠厚，吏乐其职，多一笑而归休，民协攸居，或减年而从役。就改将作监丞、著作佐郎。解秩授太子中允，关掌麟州军事。夏台弗靖，西戎方强，公缮起亭障，精明烽火，坐赞叔敖秉羽之策，多参嫖姚穿域之乐，伐谋取胜，四鄙以安。

　　端拱纪元，天田躬耤，转秘书丞。明年，充礼部考试官。已事，复倅相州。一惧之年，宜为亲解，百斤之牍，终以恳辞，乞董濮上市征，以便迎养，诏可其奏。月余，召赐五品服，知浚仪县。俄为荆湖北路转运使。事不诿上，世咨其清，劾罢太守奸赃疲愞者十数，悉条所部废格抏敝者百余事，棱威所振，吏皆股栗。察廉使上其理状，玺书褒美。三年，迁太常为郎中。再旬，乘驿赴觐，加锡金紫。翌日，迁虞部为郎中。再旬，授枢密直学士，赐钱五十万，判银台、通进司、门下封驳事，兼三班院。河东大将张永德，小校犯法，因笞而死，诏按其罪，公即封还制书，白上曰：「永德为国牙爪，居天下劲兵处，若以一部曲摧辱主帅，臣恐下有轻上之心。」上不纳，因不关银台而下书谯让。未几，果有营兵胁讼军侯者，公复争前事，上辄优容谢之。

　　会贼顺缘间坤维摇乱，偏师数万，鼓行而西。太宗以为潢池弄赤子之兵，荆棘生大军之后，畴咨上辅，崇简守臣，参预武功。苏易简白上曰：「某甫可属大事，当一面，若奉将威命，降谕剧贼，陛下高枕。永无西顾之忧矣。」乃命公知益州。揆日占谢，赐白金一百四十斤。鸿卿出郊，不复内御，子颜引道，初无辨严。朝家方以大师未集，留之半岁，公潜簿所赐，上还长府。其秋，遂诏赴部，公终不复言。至道二年，改兵部，犹为郎中。会丁新昌郡太夫人之丧，恩诏夺服。阳秋之义，不以家事为辞，礼经所执，亦推顺变之大。真考嗣历，迩臣均霈，即拜谏议大夫。

　　归朝，还给事中、户部使。七旬，拜御史中丞。咸平二年，知贡举，杜绝书谒，时称得人。夏，改工部侍郎，知杭州。五年，移京兆。明年，转刑部，复为枢密直学士，再知益州。寻加吏部，犹为侍郎。景德三年罢归，领三班、登闻检院，奉朝请。先时生疡于脑，至是弗损，归家第，赐环中造，适移状言上，酷请外藩。寻知金陵，兼江南安抚使。岱宗成礼，改尚书右丞。升人以秩满愿留，即拜工部。汾脽饮至，又进礼部，皆为尚书。疾剧还台，求访高手，洊剡需头之奏，愿遂角巾之游。魏舒之先行后言，人无知其去位，平津之何恙不已，诏益勉于存神。依违半年，必于得谢，上不获已，出公知陈州。以大中祥符八年八月一日齐终于理下，享年七十。

　　呜呼，景命弗究，宗工其萎，如仁均哀，歼我何赎。邦人改祠而为讳，道路举音以过丧。真宗闻讣震嗟，追赠尚书左仆射。以天禧四年十一月二十七日权窀于陈州宛丘县孝悌乡谢村焉，从宜也。公始娶夫人唐氏卒，继室以太原郡夫人王氏，即河阳节度使显之女，允执妇道，以佐君子，后公三年而殁。子从质，以父任，累迁至卫尉丞，居公之丧一月，以毁而夭。女一人，适故内相王公禹偁子嘉佑。母弟诜，以公延赏，今为虞部员外郎。孙四人，曰约、曰综、曰绰、曰绅，咸以忠厚世其家。公阶至正奉大夫，勋上柱国，爵开国公，食封户三千七百，实户四百，其大较也。

　　公姿宇爽迈，谋谟沈敏，道驾俗表，气笼霄极。任节侠，已然诺，不窕不槬，如玉如莹。修词立诚，博见强志，篰书兼两，宾盖成阴。佐郡被边，遭时右武，入蚁封而试马，回策若萦，张狸步以射侯，舍矢如破。总物纤密，纪人远甚。及司封驳，则详言粹议，有任隗之沈正。总台宪，则摧奸触佞，有傅咸之刚简。

　　治益部也，宿师屯结，县官乏食，掾史搏手，狂狡启心；公乃贱售盆盐，翔贵囷米，贸迁锺豆，讽告乡县，民或妄言沮公，公斩之以徇，自是见粮大集，战士倍气矣。自不逞挺乱，重城晏闭，主帅王继恩、上官正顿师入保，埋根不进，坐失脱兔之拒，居若贾胡之留。公以为将不亲行，众不可使，乃劝正自当一队，以贾羣勇，正许诺。行有日矣，公虑其不进，于是椎牛宿帐，具出饯之礼，中坐酒酣，亲举，属军尉曰：「尔曹俱有亲弱在东，蒙国厚恩，恐无以塞责。此行当直捣寇垒，尽其噍类，平定之日，东向以报，目见朝廷举万年之觞，岂不快耶。若犹老师逸囚，疲民旷日，即此地还为汝死处也。」正由此东行深入，诡道兼进，殊死鏖战，尽俘凯旋。公乃出车劳勤，摐金大会，以次论获，先命行赏，皆伏公气决，不敢迎视。继恩帐下卒缒城夜逸，吏执以告，公恶与继恩不协，即命絷投眢井，一府无知者。先时刦掠之际，诬染尤众，胁从有状，归诉无阶，各保营壁，共怀猜贰。公以为鹿不择音，既亡生路，虫入其腹，惧益厉阶，亟下移符，镌说魁宿，宥其枝党，纵归田里，譬以大恩，讫无敢桀。

　　及再任也，属六蠃南牧，灵旗薄伐，公虑远夷为变，欲出奇以胜之，因取盗贼之尤无状者，磔死于市，凛然人望，遂臻靖嘉。每吏牍便文，久不得判，公率尔署决，人皆厌伏，罚既值罪，按无廋情。蜀中喜事者论次其词，总为《诫民集》，镂墨传布。虽张敞之为京兆，时时越法纵舍；黄霸之守颖川，人人咸知上意，无以过之。

　　牧余杭也，遘民洊饥，方蜡不启，稻蟹无种，原田若艺，民挟盐利以冒公禁者，日数百辈，公一切笞遣，不徇彝法。逻卒入启曰：「法乱如是，人将安禁？」公劳之曰：「余杭十万户，饥者七八，弗挟盐利，无复生意。若暴禁之，彼将圜视衡击，以扰居者，则为祸大矣。尔曹第忍之，竢其岁定，则太守复以三尺律从事矣。」是年虽歉，人无泛命者。【案文翰类选作从命。】富家子与婿分财不协，诣府廷辨。壻曰：彼先子有治命，壻七子三。因出遗札。子不能举其契。公索酒酹地曰：「彼父智人也。当死之日，子方冲孺，托养于壻，苟子有七分之约，则亦死于壻手矣。今当七分归子，三分归壻。」于是二人号恸，以为神明。公之操决率类是也。

　　原其遇二圣也，以功名自任，故力与命偕显八座也，以方格见信，故言与行危本乎直清。贯以忠恕，无乞灵徼福，无人非鬼责，履重刚不险，临大节不夺，葵藿弗采于猛兽，山川宁舍于骍角。若夫安世之恨谢，翁归之灭私，大有之文明，小雅之恺悌，公皆兼有其美。惜其未极柄用，遽愆腠理，上欲以为相者数矣，天之不慭也，悲夫！

　　公雅好着文，深切警迈，以不偶俗尚，自号乖崖。公尤善诗笔，必核情理，故重次薛能诗，序之曰：「放言既奇，意在言外。」议者以公自道也。生平论著，仲氏说集之成十卷以行。

　　于代内外埽之日，无掐膺之妾，无杂吊之宾，终齐事而乃暝，取禅书而颂德。汉廷诸老，恨王骏之不侯，天下之人，为陇西而流涕，斯非遗爱遗直立功立言之极欤。敢摭令猷，以须史阙。谨状。【见《景文集》卷六二，《皇朝文鉴》卷一三六。】

　　

　　碑铭

　　

　　宋故枢密直学士礼部尚书赠左仆射张公墓志铭

　　（宋）钱易

　　

　　公讳咏，字复之。族本居邺，占籍于澶之临黄。家世迁徙，今为濮之鄄城人也。曾祖立，祖母李氏。祖铎，祖母马氏。皆潜德不耀，肥逊丘园。考讳景，先以公为秘书丞时，授大理评事致仕；淳化四年秋卒，以公贵，累赠太常卿。妣谢氏，追封新昌郡太夫人，咸平中，合葬于鄄城。

　　公幼负奇骨，不为儿戏。既长，出闾里，奋然就学。太平兴国四年秋，诣大名府举进士。今相国上谷公，即其友也。共以书白尹，荐张覃为解首，故河朔间有廉逊之风焉。明年春，试于便坐，擢上第，除廷尉评，知鄂州之崇阳。六年郊祀，转将作丞。雍熙元年，大礼，迁佐著作。三考既理，民疏其善，固留之。公判而绝之，民不敢留。解任，除太子中允，通判麟州。时夏台未安，边鄙方耸，公多以兵法从事。洎西戎即叙，亦公之有画焉。端拱元年，籍田，转秘书丞。二年春，充礼部考试官，毕，通判相州，上言，具庆之下，不便迎养，乞督濮之市征。诏从之。旨甘从志，欢于菽水，虽榷木之茸，斯不为愧。其年，抽赴阙，赐五品服，知浚仪县。振北部之风，凛然可畏。未几，出为荆湖北路转运使，即故枢密宋公、文靖李公与今上谷相国之所荐也。彰善瘴恶，知无不为。淳化四年郊禋，转太常博士。其年夏，诏赴阙，赐对长春殿，锡金紫。翌日，除虞部郎中。浃旬，授枢密直学士，赐钱五十万，始判银台、通进司，兼门下封驳事，仍总三班院。

