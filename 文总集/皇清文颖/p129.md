<!-- { "loadSidebar": true } -->
　　大化絪緼鸿源翕张一元之运圣道会昌
　　皇帝御极允文允武雷厉飇驰敷天率土光昭日月幽赞神明披图叶瑞垂拱受成时惟省方宪垂万世道重师儒过鲁肆祭石磬在御金镛在悬佐以玉豆加以琼笾笾豆既彻爰歴宫墙是断是度
　　睿谋孔彰鲁邦所瞻万国咸仰乃
　　召司空钦哉继往范土于泽程材于山不烦民力内帑用颁业焕其新规仍其旧指斧挥斤趍前跄后方者中矩圆者就规绳墨载削丹漆载施如翚斯飞乍翔乍舞有庭有楹有堂有庑穆穆先圣于堂之中羣贤肃肃各居其宫峩峩礼门奕奕寝庙松柏丸丸介我驰道告厥成功肃肃王命教隆勿替岂私一姓
　　圣明举事度越百王闾里之荣邦家之光匪曰猷实惟峻徳煌煌大业勒诸金石猗欤休哉地辟天开神人欢洽古莫与偕龙兴而云虎啸而风亿万斯年于乐辟雍泰山岩岩泗水洋洋式歌且颂徳音不忘


　　南巡颂【并序】　　　　　　　　　　　王士祯【臣】闻王制天子五年一巡守以其嵗四仲之月周行方岳柴而望祀山川觐诸侯问百年者就见之命太师陈诗命市纳贾命典礼考时月定日同律礼乐衣服正之葢自有虞氏逮于成周罔不由兹以观民风而察其好恶夐乎尚己钦惟
　　皇帝陛下践阼三十有八年宵衣旰食无逸作所曩者削平僭乱自陇蜀荆湖讫闽粤滇黔之地咸被
　　圣化比又剪戮边防永清朔漠薄海内外悉主悉臣乃
　　黄淮为患未底安澜
　　皇帝披图阅奏曰吁岂不在予予其敢自暇逸爰狥廷
　　臣之请
　　亲临荒度更以吴越为财赋要区自往嵗
　　巡行越今一纪民风吏治不可不察廼诹吉日类于上帝宜社造祢先期又
　　谕有司戒一切供亿与民无扰二月癸夘
　　驾发京师奉
　　皇太后登舟以行于是八神警跸交龙翼舟既届淮上皇帝相度形势
　　诏河臣指授规画立奏平成因轸念濒河黎庶不免艰
　　食
　　特截留漕粮二十万石于淮扬诸郡邑减直平粜分峙复以二郡被灾九州县昨嵗丁粮部议循例减免
　　特破格沛恩凡银米三十万有竒悉蠲贷之浮江而下遂至吴越金陵所过童叟遮拥咸得就瞻云日鼓舞太平
　　皇帝覃心求莫一一谘访因尽蠲江浙康熙三十四年已后逋粮暨凤阳十一县今年田租遂
　　发涣号宥山东江浙三省系囚而守土之吏有因公挂弹议者并与开释又目击商困于各鹾使闗使加增课悉行停罢豁免两淮盐司康熙十六年已后加课四十万两之半永着为令更念江浙人文渊薮特广郡州县学博士弟子员各五人以彰鼓励归经山东免泰安二十七州县康熙三十六年逋粮仍缓征三十七年正赋俾共沾濊泽缘途军役镇卒赉赏有加又
　　召见耆民年七八九十以上者
　　赐金慰劳且廪鳏寡防孤独而悯其无告是役也凡所经三省数千里内自文武僚吏以逮士农商旅其所欲与不便者皆罢行之五月囘
　　銮都人忭踊神祗悦康雨旸寒燠防不时叙三五之隆
　　再见今日【臣】蒙被
　　恩泽职司风纪复叨
　　殊遇日在顾问之列是宜率先作歌诗以敷陈
　　骏烈不可以文辞浅劣为解輙献
　　南巡颂一篇凡八百字据事直书备述
　　圣天子所以勤民防商兴贤造士者一凖古巡守之典而变通之不徒为游豫之观而己用以昭示中外耳目垂之无极其辞曰
　　于显我
　　皇奄抚万邦既守既创缵绪弥光孕虞育夏轹武陵汤往者三逆扇乱南服
　　圣武廓清鲸鲵就戮边宼鸱张六师亲鞠三接三捷剪尅咆咻脑髓沙漠席卷云收襁负賮贽重译共球既靖炎氛亦销朔燧陆詟水栗迩安逺至慎厥成功春氷惕厉乃眷民依宵旦维勤奠居率育谁与安全天厚皇帝益试以艰维彼河流患自终古泛滥瀎潏迄无宁所越淮与扬适当其下决排濬筑屡遣往厘出钱太府费而不治羣公眙防有逺谋佥曰沈灾非
　　圣莫办在昔随刋聿止浩瀚惟
　　帝躬临庶几巳患
　　帝曰俞哉予其攸视哀此烝民沦胥鳣鲔爰度爰咨务息瘢疻乃
　　诏太史占协灵辰廷臣景从天行星陈夙诫供亿毋扰我民睠言吴越东南奥壤俗之淳漓旷弗戒奨其遂巡行俾沾浩荡月维圉如日躔降娄华钟铿鲸峩舸驾虬雨师泛洒风伯飕飗千艘飚驰万橹波騞恭奉圣母定省无阙瞻眺山川
　　懿情用怿淮黄汤汤实惟巨浸手画口咨孰塞孰浚一禀
　　庙谟川祗叶顺吁嗟垫溺艰鲜是虞玉粒廿万或粜或储左餐右粥尔氓其苏龙艑浮江至于吴会召见父老流观阛阓今昔殊形力毋己惫清问维殷
　　帝心用恻
　　赐复赐租厥数万亿爰自江南讫于江北肆广
　　皇仁遂及商旅征发期会汝其重苦不有休息曷称乐土鹾闗厥惟重务不能其官商瘠课蠧罢其赢余平平皇路氓之蚩蚩无知罹咎木凤衔纶胥脱械杻赭服膏流圜扉草茂于时浙民瞻望
　　翠华老稚引领岂独我遐
　　帝曰来拊循摩挲正供繁赋悉与蠲除不苛不滥酌剂盈虚均恩普泽凖此三吴懿此吴越士风彬郁化广作人菁莪棫朴济济英贤实宁王国乃发泉货乃酾牛酒大赉甲士溉沾黄耉鲜鳏寡内之在抱悠悠旌斾言返自东泝防济泗陟降龟蒙载纾旧赋亦缓新供于维
　　圣泽云滃雾塞上畅八纮旁敷九域男力耕耘女修絍织农饱而嬉商抃于涂凶顽荡秽争植廉隅党庠术序羽籥诗书凡此
　　徳音仁滂施厚
　　上天降祥休征辐辏白麟黄龙躨跜苑囿
　　皇帝圣神混一区夏东西朔南山车泽马于万斯年孰敢违者
　　皇帝勤俭周知民隠防患防灾有富无窘于万斯年黍禾充囷
　　皇帝大孝友恭愉怡奉
　　皇太后夙夜维寅于万斯年夀与天齐
　　皇帝至明彰善瘅恶顽谗革心耆贤踊跃于万斯年庶僚明作【臣】沐
　　庥泽恭际昌期敢拜稽首献是歌诗在佚思劳不失肃祗兢兢翼翼永保嘉师











　　南巡圣徳颂　　　　　　　　　　李天馥
　　巍巍
　　纪
　　帝徳也我
　　皇上之徳光于天地遍于乾坤至圣至神民无能名焉巍巍我
　　皇天纵厥徳聪明睿知建其有极法天敬胜自强不息勤民立政朝日中昃左凖右绳身度声律功被八荒恩霑九域
　　巍巍我
　　皇其仁如天视民如伤懐保鲜网解暍防薰风五弦痌瘝恻隠安飬生全不尽不竭渊泉如渊诗书所称曷以加焉
　　巍巍我
　　皇功隆四巡升中明庶懐柔百神大泽既施顺时之春苞元履位育徳振民何恩弗周何仁弗臻舎彼唐虞谁其比伦
　　右巍巍三章章十二句
　　萐蒲
　　纪
　　圣孝也白虎通曰王者孝道至即萐蒲出不摇自扇以
　　昭至徳焉
　　菁菁萐蒲生于御厨芳芬郁烈甘露沾濡助
　　圣人养承顔孔愉
　　就养宫庭寝门日三至徳要道化洽恩覃爰扶凤辇布徳东南
　　大孝不匮行吾性真志养锡类善则归亲合万国欢水智仁山
　　右萐蒲三章章六句
　　昆仑
　　河有成功也
　　皇上亲临河隄
　　指授方畧河臣奉行遂以大治焉
　　昆仑之高其高万里河源所出变幻竒诡通天潜地合渭贯济经流既长溃决无已
　　禹乘四载九州安流厥迹既湮南徙弗休既合于淮转漕是由谋夫筑室亦鲜良筹
　　天子曰嘻河决淮泗扬其下流田弃弗治下民昏垫朕念防置兹其往哉敢惮劳勚
　　銮舆既来临视决河相其筑塞羽衞频过
　　圣算周详阳侯敛波陋彼瓠子宣房作歌
　　爰集河臣
　　躬加指授为防为防孰先孰后了如掌事简功茂莫测性天亶聪惟
　　后
　　禹徳祗台御灾除害我
　　皇继之尽力沟浍亿万斯年是利是赖功施宇宙尊亲式配
　　右昆仑六章章八句
　　庆洽
　　肆也大徳曰生与民更始焉
　　庆洽生民灾三宥涣汗朝飞黄云应候荡涤邪秽纳之仁夀感激自新悔初易旧刑措不用圜土草茂何以获兹时巡徯
　　后
　　右庆洽一章章十二句
　　春皇
　　蠲逋负也江浙赋役繁重民多积欠悉寛免焉
　　春皇发生万物怡怡至教至徳以奉天施青阳一临春风徧之蠲租百万其数有竒吏无追呼民无茧丝必也圣乎我无私
　　右春皇一章章十二句
　　猗欤
　　天人交应也
　　圣徳感被符瑞毕臻民乐太和焉
　　猗欤盛欤
　　帝命溥将道宝防爱和气嘉祥四灵为畜景庆流光賔连平露郁郁煌煌
　　帝曰不然惟吾徳昌
　　猗欤盛欤天佑圣人以天法天维新日新九年之储千仓万囷亲亲长长重道明伦
　　帝曰休哉繄吾徳纯
　　右猗欤二章章十句
　　江滔
　　万民感也民戴
　　至徳乐以无穷焉
　　长江滔滔其来万里
　　圣人之泽与之无已
　　泰山峩峩其高万寻
　　圣人之徳生我烝民
　　三时雨泽泛布濩之亲见
　　圣人三临之
　　乐只父母覆帱如天中心爱之亿万斯年
　　右江滔四章章四句
　　天施
　　臣报上也
　　皇上御书颁赐兼赐服物羣臣感激効忠焉
　　天施不言日被万物物其受之岂敢言徳人臣有善皇建其极
　　皇则顾之而康而色
　　宠赉既加侑以饮食大哉王言
　　亲御翰墨奨励兼承世法世则
　　君恩若斯何以称塞
　　右天施一章章十六句
　　承徳
　　太平也
　　帝徳覃敷四方防不率俾从欲以治天下太和焉列辟承徳赫濯
　　皇猷九功惟叙百度惟修作乐成象感人格幽箫韶凤凰振古谁侔持盈保泰永集
　　天庥
　　右承徳一章章十句









　　皇清文頴巻三十五
　　钦定四库全书
　　皇清文頴巻三十六
　　颂
　　南廵治河布徳施恩颂【有序】　　　　　王鸿绪【臣】闻圣王之勤民也徳隆而敎备仁周而恩洽动必规成乎百世泽必普泛乎羣黎故常循行以牧人损上以益下虽治臻隆盛而不敢自逸豫其身盖惧逺近不同化民患未尽除则无以慰下土而答苍穹也此其道备具于皇古载籍之传矣易曰先王省方观民诗曰允犹翕河敷天之下裒时之对又曰时迈其邦懐柔百神及河乔岳礼曰王者必廵狩尊天重民也他若虞书羙肆觐之典春秋着展义之文畴违斯防而克治畴循其实而弗昌矧诣崇于神圣功冠于三五者其劳厥躬而恵元元又何能一日巳哉钦惟我
　　皇上符秉乾坤光昭日月羣生并育不譓胥平协气旁流威灵震叠诸夏同轨百蛮奉琛醇膏所濡上畅九垓下弥八极固己合宇宙于太和防一夫之弗获矣而
　　圣心咨警治益圗治
　　念山海虽咸归命遐迩虽尽蒙庥顾此洪河频年冲决淮扬州县昏垫为虞非峻加疏塞底绩曷奏况东南乃财赋要区运道为
　　国储攸繋平治不早厥患滋深特是排瀹之方隄防之术缓急疾徐宣蓄髙下孰宜弃险而就易孰宜斟今而酌古所司顾茫乎其未有得也用是南国臣庶无不延颈举踵企望
　　翠华之一出而
　　圣天子早皇然计曰予其敢惮劳弗恵济此一方民又
　　以
　　宫庭孝养晨昏靡间今时际升平奉迓
　　慈帏观览謡俗省方设敎之中即寓锡类慈之道因
　　敦请
　　皇太后銮舆偕幸中外臣工益踊跃懽忭而
　　睿虑周详惟恐供亿孔繁惊动闾左肆
　　颁帑金备饬储偫至扈従之赠遗则有禁军士之绎骚
　　则有禁是以
　　六飞届临工不改市农不辍耰黄童白叟夹道欢迎以
　　仰瞻乎
