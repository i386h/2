<!-- { "loadSidebar": true } -->
莞政宜民有颂声，增江无事民能名。两贤共有循良绩，他日观风一例评。

赠苏仁伯何於逵霍勉衷三进士之京二首

赠君六字风霆咒随处体认天理，更割罗浮一片云。肤寸不能生万汇，雷雨之动何欣欣！

穗城三凤翀天起，五色文章光陆离。我爱丹心生羽翼，随君直到凤池西。

送刘安峰方伯考满之京二首

故人分辖薇垣省，能播香风十郡闻。我病山中无一事，朝朝犹解扫闲云。

外臣天贷巢由老，四岳欣逢尧舜仁。昨夜因公还作梦，梦随公去拜枫宸。

奉藩伯李一吾博笑四句一韵

天下一人惟一吾，一吾之外更无吾。反身自觅真吾看，万物乾坤一是吾。

承广西大巡东逵陈侍御下车之初，即致书来问。盖公学出於蒋道林，有渊源矣。以此正己格物而风俗化矣。小诗奉寄。

下车谁问百年人？定过桃源一问津蒋道林也。无侮老成有古训，扬清激浊道之神。

闻大巡王白?巡历新会以西，尽得人心，追想春间饥民之变，赖公筹策以定。今秋又旱矣，人心惶惶，怀之小诗奉寄。

去时饥莩变危机，拨乱微公人尽非。巡历以西东土怨，悲歌云汉望公归。

苏虚庵，相从三十年老友也。自海阳数千里来问长年之事，诗以送之。

踏月穿云路几千，扣关来问我长年。故人合是苏耽后，我道全归更问天。

郁林守邝和仲乃元博宪副之犹子，而吾友松溪程学士之徒也。谬称予为师祖，持松溪赠良守诗访天关，予喜其贤而赓之云。

金台金陵两都花，曾共松溪翫月华。郁林贤守开诗卷，三世斯文共一家。

黄孝子观英卖菜养母，四十不娶妻，恐妨母食。作诗表之。

鬻疏养母亦堪怜，曾有东湖识屦钱。四十不妻妨母养，险●啖鸭已忘天。

送衡阳何怀云迁应天府江宁令尹

天关白日送怀云，赤县神州声易闻。我欲乘云还岳去，凭公先报祝融君。

寄五川杨梦羽兵宪

五川流自一川清，一月光分五水明。了意悬知川上叟，从今不必读西铭。

寄文衡山内翰约同居南岳

谁人不说文衡山？闻说衡山开我颜。我有衡山旧精舍，相期月底共追扳。

赠王岱麓中丞送母夫人过岭

昔年分部共寅清，翰苑奇游抚上京。道旧未终随凤翥，白云翘首送君行。

赠增城学李东川迁大姚掌教

桂阳因忆何明府，临武明师迁大姚。舜日高悬万里照，沙溪曹太守也复起云南谣。

甘泉子成童时馆坡山白莲池东房。嘉靖甲寅夏，李氏右坡青霞父子邀饮於大钟之楼，旧迹变迁，惕焉感怀。

白莲池上觅仙踪有仙人脚迹。，曾听攒眉夜夜钟。七十年前灯火地，东寻无路白云封。

吴楚诸贤蒋道林因李鹑野附长子如川预致九十寿文，小诗总谢。

远大千言同祝寿，浑沦一体愧全归。盈亏独有真常在，永命同天共自祈。

晓枕怀徽州诸贤

良知天理孩提爱，皜皜须从暴濯寻。非圣厉阶谁自梗？慈湖长啸暮烟深。

与李三洲中丞遇於巷，喜不自胜。吾谓喜处即道，纪之。

青说从蓝青过蓝，三洲拜我得无惭？一朝巷遇三年念，天理沛然人莫参。

怀故司训姚子山诗书付族孙姚植之

怅想子山起一经，是谁帮济未成名？短檠初事人皆笑，宗伯先公独用情。

寄陈所素暨宅上诸亲

徒杠欲折问舆梁，定有阴功达上苍。千人万人行致祝，公侯万代沙村堂。

寄贺太仆吕巾石疏乞得归

浮云过目勋华尽，下惠三公定有无？巾石乞归对怀玉，也应多谢左偏枯。

题扇寄严介翁阁老

把柄入手便生风，一面摇时面面同。感应有如躬握吐，翁今握吐即周公。

题扇寄山西潘春谷子抑

天南天北梦难通，春谷风同云谷风。舒卷乾坤一箑耳，莫教春信断来鸿。

题扇寄端溪彭太守兼呈王端溪宗伯

一握清风弥六合，此风传播到端溪。无中生有如神速，勿以炎凉间弃携。

题扇寄邹东廓司成

东廓惟应更有西，兼愁南北规尘迷。廓清直到廓然处，一握清风老手题。

题扇赠郭平川太守二首

心平灵似水平清，纯正堂前有准铭。此是中都旧风教，平川传播到洪城。

平川消息问何如？只有中思是坦途。奋箑无中生有处，应知有有即无无。

题扇送平川侄尚恺

小阮能随大阮游，收身连理洞藏修。川翁巨眼同观海，家学湖西第一流。百尺竿头今进步，新诗题箑记春秋。

答李鳌峰别驾二首

山在白云山更山，此山天与老年闲。更愁十里红尘到，故著先门隔世间。　　右答白云

大隐羊城过几寒，两湖三岛怕人看。欲移枕席无人地，直向祝融峰嵿安。　　右答天关

送大理司厅林艾陵考满复职之留都

庄渠闻说道其东，忠信惟君独得宗。廷尉北门重锁钥，青天白日送人龙。

书扇寄严东楼司空年侄有跋

子能乾父父恭君，圣谕江湖亦远闻。忠孝一门须刻骨，老夫题箑播清芬。

　　　恭闻圣谕翁曰：「托子家理身乾国务。」此臣子所宜刻骨以报也。因题扇寄东楼收览，以此绅之义焉。

戏书天真上人所携罗念庵诗卷及楞严经解

达磨西来无一字，空余只履西归时。空来空去空家宝，更数他财指楞严经解作甚为？

　　　如数他财，亦禅家语也，谓不求自得而求他人之言，如数他家财物也，今楞严经是也。白沙翁诗云：「除是真僧不看经。」名山海上或有真寻也，呵呵！曾有乡道人游方归，谒翁。翁扣之所得，道人历叙某人说某话，某人说某话。翁复扣之曰：「某是如此说，尔的何说？愿闻。」道人愕然无以应，曰：「从来无人如此问我者。」盖孟子只每每说个自字，何等意思！上人归湘南静思，待我来居南岳书院，细细与尔分疏。

南昌吴一舟送鸣鹤赋之

昂然独立我庭隅，海客携来伴老夫。折翼天门陶侃故事，鹤右翼颇病。终有疗，凡今未有楚胡卢楚胡卢生血可医病鹤。。

赠钟君斑田宪副之广右

海内几家三世好？广文令祖况同年。叔参少参黄山蓄木不肯用，历?中外发斑田三世相传，积庆於斑田，斑田其勉之哉！。

送刘生象龙行

博施济众唐虞病，枯槁焉能活辙鳞。满载空言无水菽，飞书留馆两侯仁南安王南雄高。

题翁东白别号

邻翁能爱东方白，喜忆通宵海底明。祝融夜见浮金晕，五色祥云捧日精人见日如火，我见日如水，祝融所见亦然，生意可爱。。

读冬官卢冠岩兴国生祠碑

岿然矻立此何为？先有民间口作碑。百世循良谁续传？青天白日照生祠。

续得蒋道林书付鹑野来者，颇异之，欲条答，病未能，小诗书扇代启。三首

毁誉存亡破两关，超然自在出人寰。耄期觅我身无见，得失从谁作往还？道大难容吾岂敢？和光瓦合讵吾情？孔孟共憎乡愿媚，乡评中半是中行。大圣方人犹不暇，日乾夕惕法天行。老婆老去心能切，口耳劳劳只送迎。

小诗代启通谢南北祝寿诸贤乙卯五月

定超六合到生生前次诗句。，贤哲三千祝永龄。短世息存吾守一，乾坤不管共清宁。

寄何前溪

前溪之外是前川，傍柳寻花我宿缘。天与不忘公德处，昏期通变有曾孙。

题扇寄何上舍

何曾二子游杨辈，霜雪青霞侯我门书报先时相侯於罗浮，故云。。可是行云无定迹，东风招手白云端。

走笔谢邓念斋太守惠佳荔

荔枝三百坡翁啖，四百笼来何太多！颗颗念翁三百●，白云还写谢公歌。

谢江右陈医昭送五品妙丹

禺山过我坭丸子，分惠医身五品丹。我有医心丹未试，凭君传播到人寰。

甘泉先生续编大全卷之二十一

门人顺德何鸿校刊

七言律诗

吊?次邓念斋韵兼呈何善山大尹诸君

负帝元臣已赴波，天时人事奈之何！江边奇石阅时旧，?下悲风感客多。万古精忠悬日月，中华大道自江河。诸君剩有纲常意，俎豆重开剪薜萝。

南岳书院枕上偶次应谨庵督学韵二首

三径低回双豸入，一心灯火四人同。天留好客须微雨，风卷残云见一松。灵药由来知有待，诸天此去尚无穷。公程王事无休日，骏马轻蹄只欲东。

万云长锁祝融峰，千里谁教笑语同。高翮岂能留白鹤？小堂元未有青松。墨流枉自悲丝染，阮籍空闻哭路穷。别鹤试弹弦尚涩，停云遥望送之东。

留别衡山唐石泉二首

何处名山可遁藏？紫云天柱寄山堂。清风明月为衾枕，阖辟乾坤共弛张。静笑千峰生雾霭，声闻十里如鸾凰。五峰已入烟霞癖，说著还家似断肠。

井地来时许共耕，八家同井作人情。约筵消得公田入，木铎恭听圣教鸣。灵鸟歌时红药舞，钧天奏罢紫云生。朱明主亦朱陵主，两洞闲云互送迎。

舟中即席和答何艮所明府

循吏千秋无续传，凤凰今复见鸣时。莫言王道人心远，且听民谣载路辞。一曲新诗闻沕穆，三杯立地到希夷。典刑乡里孤踪在，清献当为百世师。

和答邓梅坡先生

与尔同庚三十许，江门风咏亦同春。殊途达塞都归梦，到底江山不负人。肯信太山无绝顶，更开云谷了闲身。昨来耻独终行独，槁坐樵云只忆君。

病枕和答高明黎君民怀问安

短长昼夜岂须惊？长与天清与地宁。逆旅岂无诸客过？大冬谁信一花荣。形神葆合元来相，亥子调和太一羹。造物小儿何促狭？几旬来苦老先生。

和答少参王敬所访黄龙洞天华书院

黄龙昔绕天华宫，龙去宫空石几重。千载四贤开俎豆，九天万里闻声钟。说惺说梦嗟人世，无助无忘有圣功。多谢登歌水月句，凌风飞锡未来同一云：孤山病鹤未来同。。

和答文衡山内翰韵

紫云洞衡岳峰名。口紫云台，居士前身亦姓回。半夜长真骑鹤过，五峰明月待公来。三月二月春之半，千山万山花正开。独立乾坤谁伴侣？及时相赏共追陪。

乙卯元日祝圣台即事步介翁大学士自述韵

登台躩跞喜胡然？九十逢元祝圣天。炙背熙熙同舜日，齐声万万颂尧年。列宿中天扶帝座，从吾平地作神仙。明良相遇真难得，九五飞龙应在田。

甘泉先生续编大全卷之二十二

门人顺德何鸿校刊

歌类

游武夷九曲棹歌九章

一曲歌兮歌发轫，长年执柁仗忠信。志学初终一以贯，大圣忘食犹发愤。幔亭一曲峰名此去天无尽，天无尽兮路不岐，第一篙兮君休认。

二曲歌兮歌继功，或暂止息圣狂同。一篙一篙至无终，潜渊或跃窥见龙。龙德龙德乃正中，君无留盻玉女峰二曲峰名。君无唾潭君肃容，二歌赓兮君听聪。

三曲歌兮歌渐高，把缆操舟下手牢。架壑船三曲胜景前多怒涛，一篙一篙复一篙。日乾夕惕犹厉如，第三歌兮汝知乎？

四曲歌兮歌将半，地位渐高流渐峻。我生安危以为断，一篙一篙复一篙，篙篙相继不容慢。金鸡四曲峰名长鸣我和歌，四歌终兮为君劝。

