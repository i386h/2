<!-- { "loadSidebar": true } -->
　　昔在上圣唯建皇极经纬天地观象立法廼作书契以通宇宙扬于王庭厥用大焉先王以光演大业肆于时夏亦惟翼翼以监厥后永世作典夫立典有五志焉一曰达道义二曰彰法式三曰通古今四曰着功勲五曰表贤能于是天人之际事物之宜粲然显著罔不能备矣世济其轨不殒其业损益盈虚与时消息虽臧否不同其揆一也是以圣上穆然惟文之防瞻前顾后是绍是继臣悦职监秘书摄官承乏祗奉明诏窃惟其宜谨约撰旧书通而叙之总为帝纪列其年日比其时事撮要举凡存其大体防少所务从省约以副本书以为要纪未克厥中亦各其志如其得失以俟君子焉凡汉纪十二世十一帝通王莽二百四十二年一祖三宗髙祖定天下孝惠髙后值国家无事百姓安集太宗升平世宗建功中宗治平昭景称治元成哀平厯世陵迟莽遂簒国也凡祥瑞黄龙见鳯凰集麒麟臻神马出神鸟翔神雀集白虎仁兽获寳鼎升寳磬神光见山称万嵗甘露障芝草生嘉禾茂稷降醴泉涌木连理凡灾异大者日蚀五十六地震十六天开地裂五星集于东井各一太白再经天星孛二十四山崩三十四陨石十一星陨如雨二星昼见三火灾二十四河汉水大泛溢为人害十河泛一冬雷五夏雪三冬无冰二天雨血雨草雨鱼死人复生男子化为女子嫁为人妇生子枯木更生大石自立建安元年上巡省幸许昌以镇万国外命元辅征讨不庭内齐七政允亮圣业综练典籍兼览传记其三年诏给事中秘书监荀悦抄撰汉书略举其要假以不直尚书给纸笔虎贲给事吏悦于是约集旧书撮序表志总为帝纪通比其事例系年月其祖宗功勲先帝事业国家纲纪天地灾异功臣名贤奇策善言殊徳异行法式之典凡在汉书者本末体殊大略粗举其经传所遗阙者差少而求志势有所不能尽繁重之语凡所行之事出入省要删略其文凡为三十巻数十余万言作为帝纪省约易习无妨本书有便于用其防云尔防悦迁为侍中其五年书成乃奏记云四百有一十六载谓书奏之嵗嵗在庚辰昔晋之乗楚之梼杌鲁之春秋虞夏商周之书其揆一也皆古之令典立之则成其法弃之则坠于地瞻之则存忽焉则废故君子重之汉书纪其义同矣凡汉纪有法式焉有监戒焉有废乱焉有持平焉有兵略焉有政化焉有休祥焉有灾异焉有华夏之事焉有四夷之事焉有常道焉有权变焉有策谋焉有诡説焉有术艺焉有文章焉斯皆明主贤臣命世立业羣后之盛勲髦俊之遗事是故质之事实而不诬通之万方而不泥可以兴可以治可以动可以静可以言可以行瘅恶而劝善奬成而惧败兹亦有国之常训典籍之渊林虽云撰之者陋浅而本末存焉尔故君子可观之矣
　　仲长统【字公理山阳髙平人为尚书郎参丞相曹操军事】
　　乐志论【统每州郡命召称疾不就常以为凡游帝王者欲以立身扬名耳而名不常存人生易灭优游偃仰可以自娱欲卜居清旷以乐其志论之曰】
　　使居有良田广宅背山临流沟池环帀竹木周布场圃筑前果园树后舟车足以代步涉之难使令足以息四体之役养亲有兼珍之膳妻孥无苦身之劳良朋萃止则陈酒肴以娱之嘉时吉日则烹羔豚以奉之蹰躇畦苑游戏平林濯清水追凉风钓游鲤弋髙鸿风于舞雩之下咏归髙堂之上安神闺房思老氏之虚呼吸精和求至人之彷佛与达者数子论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如是则可以陵霄汉出宇宙之外矣岂羡夫入帝王之门哉昌言【统毎论説古今及时俗行事恒发愤叹息名曰昌言凡三十四篇范后汉书撮其三篇载本傅余今不传】
　　理乱篇
　　豪杰之当天命者未始有天下之分者也无天下之分故战争者竞起焉于斯之时并伪假天威矫据方国拥甲兵与我角才智程勇力与我竞雌雄不知去就疑误天下盖不可数也角智者皆穷角力者皆负形不堪复伉埶不足复校乃始羁首系颈就我之衔绁耳夫或曾为我之尊长矣或曾与我为等侪矣或曾臣虏我矣或曾执囚我矣彼之蔚蔚皆胸詈腹诅幸我之不成而以奋其前志讵肯用此为终死之分邪及继体之时民心定矣普天之下赖我而得生育由我而得富贵安居乐业长养子孙天下晏然皆归心于我矣豪杰之心既絶士民之志已定贵有常家尊在一人当此之时虽下愚之才居之犹能使恩同天地威侔鬼神暴风疾霆不足以方其怒阳春时雨不足以喻其泽周孔数千无所复角其圣贲育百万无所复奋其勇矣彼后嗣之愚主见天下莫敢与之违自谓若天地之不可忘也乃奔其私嗜骋其邪欲君臣宣淫上下同恶目极角觝之观耳穷郑卫之声入则耽于妇人出则驰于田猎荒废庶政弃亡人物澶漫弥流无所底极信任亲爱者尽谄谀容悦之人也宠贵隆丰者尽后妃姬妾之家也使饿狼守庖防饥虎牧牢豚遂至熬天下之脂膏斲生人之骨髓怨毒无聊祸乱并起中国扰攘四夷侵叛土崩瓦解一朝而去昔之为我哺乳之子孙者今尽是我饮血之寇雠也至于运徙埶去犹不觉悟者岂非富贵生不仁沈溺致愚疾邪存亡以之迭代政乱从此周复天道常然之大数也又政之为理者取一切而已非能斟酌贤愚之分以开盛衰之数也日不如古弥以逺甚岂不然邪汉兴以来相与同为编户齐民而以财力相君长者世无数焉而清洁之士徒自苦于茨棘之间无所益损于风俗也豪人之室连栋数百膏田满野奴婢千羣徒附万计船车贾贩周于四方废居积贮满于都城琦赂寳货巨室不能容马牛羊豕山谷不能受妖童美妾填乎绮室倡讴妓乐列乎深堂賔客待见而不敢去车骑交错而不敢进三牲之肉臭而不可食清醇之酎败而不敢饮睇盼则人从其目之所视喜怒则人随其心之所虑此皆公侯之广乐君长之厚实也茍运智诈者则得之焉茍能得之者人不以为罪焉源发而横流路开而四通矣求士之舍荣乐而居穷苦弃放逸而赴束缚夫谁肯为之者邪夫乱世长而化世短乱世则小人贵宠君子困贱当君子困贱之时局髙天蹐厚地犹恐有镇厌之祸也逮至清世则复入于矫枉过正之检老者耄矣不能及寛饶之俗少者方壮将复困于衰乱之时是使奸人擅无穷之福利而善士挂不赦之罪辜苟目能辩色耳能辩声口能辩味体能辩寒温者将皆以脩洁为讳恶设智巧以避之焉况肯有安而乐之者邪斯下世人主一切之愆也昔春秋之时周氏之乱世也逮乎战国则又甚矣秦政乗并兼之埶放虎狼之心屠裂天下吞食生人暴虐不已以招楚汉用兵之苦甚于战国之时也汉二百年而遭王莽之乱计其残夷灭亡之数又复倍乎秦项矣以及今日名都空而不居百里絶而无民者不可胜数此则又甚于亡新之时也悲夫不及五百年大难三起中间之乱尚不数焉变而弥猜下而加酷推此以往可及于尽矣嗟乎不知来世圣人救此之道将何用也又不知天若穷此之数欲何至邪
　　损益篇
