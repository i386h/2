<!-- { "loadSidebar": true } -->
　　掞天之才而仅止于斯将无造物之忌人有以败之我铭其幽亦无愧词

　　○墨云董丈墓志铭

　　予少时过镜川见棃洲黄聘君所撰蓬庐董赠公之墓表摩挲石碣爱其文赠公者墨云先生之考也又三十年而墨云之子又衡任以墨云墓志请予文不足为棃洲役顾先生之淳行则善继其家声者也按状先生讳允霨字参云一字墨云赠朝议大夫应遵之孙蓬庐先生德巍之子蓬庐子四长国子学正允雯次永昌知府雱次膳部主事允霖皆沈太恭人出副室王孺人举先生家世膏梁甲于甬上天性孝友接物以寛应事以愼喜怒不形于色补太学生或劝其从事于科举则喟然曰三兄俱在仕路如偕出孰与事亲者奉沈太恭人左右无方曲体意趣虽与三兄析居而田园赋税一切皆掌于先生之手三兄板舆迎养旁午交错太恭人以先生之善养不忍舍之而去遂不复行巳而长公逝世次公远去滇中太恭人哀乐递伤幸先生在膝下委婉承顺晨羞夕膳得以加餐从子宖先自楚归先生与共读书为之授室于已之居然而门戸日辟婚嫁日繁先生以一身任之虽资斧不继拮据从事未尝使太恭人与兄知之也太恭人患足疾卧床数载先生昼不解衣带终夜不敢熟睡其逝也哀毁骨立呜呼世敎衰薄大伦乖刺有以前母之子而凌其后母者有以后母之子而摧挫前母所生者履霜之痛芦花之悲圣贤尚遭此厄至于嫡庶之闲尢所不免而先生之于沈太恭人较之所生有过之无不及可谓孝矣永昌之贰守于东莱也招先生为左海之行先生赴之遂得遍覧大泽天柱诸山洞竹林寺三山岛蓬莱阁诸故迹谒东海神庙有吴道子画归而摹之府署之壁因谓兄曰坡公彭城风雨之夕谅与吾兄弟对床一致耳秋深取道金山虎邱一带纵游而归城东之独山旧有庄其后倾圯先生重葺之题曰爱庐时王孺人尚在堂取爱日之义也九宗七族之中贫而无告者竭力周之顾以享年不永未及四十而卒君子惜之生于康熙某年月日卒于康熙某年月日春秋三十有九娶黄氏予中表姑也子任太学生女二葬于梅湖栗树塘之尹岙铭曰

　　宗族称孝乡党称弟圣门论士得此非易而况生于素封之家长于贵介之地纯心笃行舂容无际曾斯人也而不寿吾不知大造之何意千年马鬛葱茏佳气寒山片石永言弗徶

　　○学正董笔云先生墓表

　　六朝重世家诚以宿德耆老必于是乎出其为风俗所关不少后世日凌日替新秦之门戸狼犺无状矣其犹有六朝之遗者吾甬上为最甬上世家近亦就衰其能力持高曾之规矩者董氏为最董氏之宿德耆老以予所见蓼存先生其最也先生自其王父以来累世擅膏粱之望而好礼乐善亦累世不怠吾甬上世家之勤施流泽莫之或先也及先生之从兄弟或官六曹或守方面或佐成均相继翱翔天路而先生高文积学累试不售遂以明经上舍需次儒官顾澹于宦情终身不出至其孝友睦婣任恤之行盎然为先人培元气则孔子所云是亦为政奚其为为政者矣先生之扶藉族党者事不胜书书其大者自王父剏立先庙先生又建崇本书院于庙旁置田以充膏火之需董氏子姓皆得肄业葺修始祖埏道以及列祖丙舍大会宗人椎牛上冢重纂族谱又编远祖纯德征君庙志每岁靑黄不接出仓庾所贮以赈诸宗岁杪又赠以银物太孺人张氏早卒继太孺人亦张氏渭阳寒泉之慕其于二家舅氏一体同功不分厚薄外舅范君夫妇未葬葬之妻弟无子买妾赠之礼部侍郞甡中史公先生僚壻也未遇时寠甚先生周之无算女兄弟三人或不永天年或孀居抚其诸甥使得有成有先业在邹溪溪上兴筑若塘若堰若桥不惜多金岁租所入不以输家卽存之溪上次年平粜以拯疲民尝有盗夜窃先生所粜金而去者先生榜之于门曰吾之出内于此畧有古人社仓之意以为汝乡缓急今盗吾金是互乡也汝其能无媿乎盗于是夜复还所窃金次日谢过感泣葢先生之古谊出于天性初非慕义强仁者流故其心城血路至于穿窬之辈俱为悔悟呜呼汉人引郑长者之语曰三世富贵知飮食五世富贵知宫室予尝以为鄙言夫累世富贵而惟飮食宫室之是晓贤者损其智愚者益其过耳若先生之深醇岂弟乡井称为有道士林推为君子岂非克世其家而不媿于宿德耆老者欤先生讳允霦字笔云一字蓼存廪贡生侯补州学正曾王父光永南京北城兵马司副指挥王父应遵诸生以孙永昌知府雱貤赠莱州府同知父德嵩诸生孺人范氏生子元裕元毅李氏之簉生子元敬敏政胡氏之簉生子元叙女四孙十一孙女七曾孙五曾孙女六元孙女一生于顺治某年月日卒于雍正某年月日享年七十有七葬于桃源乡之姚王塔又八年而第四子敏乞表墓之文于予惟敏也恂恂有笃行能嗣先生之风予益乐为之铭其词曰

　　周官六行备厥躬九宗七属慈惠鸿世家乔木增穹窿墓田高敞足有容万家他日壮崇封

　　○范培园墓志铭

　　城南老友范君培园精于岐黄之学其所造葢高鼓峯之流也其人之仗义好古亦高鼓峯之流也培园九岁丧父十有四岁丧母零丁孤苦家无一垄之植顾于殡葬大事能要于诚信虽成人有弗逮识者以为有道之器补国子生工于所业可以进取于功名之路而以贫故隐于医其治病巧发奇中自当路及荐绅士大夫以至下戸无不延之终日肩舆不得少憩犹苦未遍然培园宁先下戸而谢豪门或终日无所得弗以为恨以是虽负盛名而其家一贫如洗里中耆宿与培园同甲子者前翰林蓼厓蒋先生陈丈南皋前磁州牧万君西郭皆与培园厚岁在已未予为蓼厓先生称七十庆约同人集紫淸观下看荷时西郭已逝培园游山左南皋在昌国蓼厓先生于席中睠怀齐年正屈指兴存殁之感忽有一舟自塘外过遥睇之则培园之归棹也予急呼之留与共飮培园忘其自远道来者留连竟日其诸子闻之络绎而至培园麾之使去其雅怀若此宗人有为两淮运使及鄢陵令者培园贻之书但以祖祠祭田为言不及其私培园尝过予叹曰以子之才蕉萃菰芦中惜予之力不足以振之予曰子自谋之不暇而皇皇为予谋宜乎其贫不可疗也培园为之轩渠每赋诗必与予商榷频年神力渐衰吟咏少减去秋出其东邻陈氏夜飮作云爱客陈郞累投辖畏寒范叔早添裘中唐人风调也今春社后予与南皋冒雨访之値其郊行未还诸子治具留客以待飮罢而培园归为之狂喜是夕止宿和予诗云庞公夫妇忘机甚肯敎嵇生题字归葢实录也相约丛桂旣开当谋再叙而培园死矣培园病前一日犹为予妇视疾及病笃口语期期其所念者则予妇之病也呜呼其亦可感也夫培园生于康熙庚戌某月日卒于乾隆癸亥五月二十一日曾祖某祖某父某娶某氏子八人女一葬于某乡之某阳其铭曰

　　善人之资侠士之骨宛其死矣赍志勃菀故人有铭千秋不没

　　○叶征士桐君哀词

　　同年宜兴储君寛夫来京亟为予言其乡叶生桐君之材桐君故寛夫世父六雅编修弟子因从之至太原纂修山西通志抚军石君奇其才延之使课子踰年桐君来太学将应顺天乡试然愿甚不识九衢南北欲与诸名辈还往不可得其尤欲见者莫如临川先生而无从访其邸第日伥伥然最后始得见万孺庐编修问之编修笑曰此吾东邻也以君之才正先生所愿见者于是偕之登先生之堂而予时方假馆先生邸中桐君向日从寛夫闻予名幷求见予是日桐君以所著史论来先生与予挑灯读之其考索尢详于唐以后六史其议论尢悉于西北诸陲先生叹曰此近日史学所希也秋试不售复赴太原而诏求大科之选抚军心知君之才顾以在已幕中为嫌迟回久之临川先生闻而笑曰岂有人才如叶生者而乃以嫌为言乃使人展转致意抚军卒荐之桐君再入京予巳从临川邸迁于街西南然相去不远也桐君觅予之寓复不能得而予适以俗务未遑过之乃未几而闻其病病不数日遂死其去临轩策试仅一月耳呜呼天旣予人以瓌异之才而复困之短折之命使其秀而不实诚不解其何心也如桐君者卽令以靑衫终老要其著述亦当有以自表暴于世而顾厄之一至于此桐君之貌甚苍其为人绝无少年才士习气万编修尝曰是人他日必成令器岂料其究竟乃尔耶桐君讳翥凤字鸣周江南常州府宜兴县人以诸生人监得年三十有三归安沈征君东甫在太原尝见桐君之文而心折之其抵京则桐君殁逾月矣谓予曰子当思所以传之予乃为之哀辞使其家镵诸墓而选其文之尢有关于旧史者入词科摭言中摭言所载之文莫有多于桐君者痛其死也其词曰

　　以君之学足以追夹漈跂深宁而未见其止以君之遇亦几几乎入未央登承明而遽促之死彼世之墙其面而锥其指者方且童其颜而儿其齿彼苍者天曷以有此

　　○汪孝子墓志铭

　　汪君萃宗请予志其尊人孝子之墓予以方丈朴山张君南漪之传已足尽其生平词难更设迟迟未及答也萃宗请愈力会予有度岭之行萃宗遣人随予舟中必得文而始返有是哉表扬先德之殷而媿吾文之不足慰其望也孝子讳之麟字天石一字怡庵世为徽之某县人今为杭之仁和县人汪氏世为天都甲族孝子曾祖某祖某父仕周母丁氏孝子至性过人九岁失父擗踊哭泣变除之节罔不中度其检点附身附棺之物有如成人旣长自以养不逮父所以事丁孺人者竭诚尽愼日食飮必偕妇侍于旁抚摩哽噎审其嗜好而进之呼其所爱子女而使共之以承色笑中羣厕牏身自浣濯盛暑严寒扶掖不离葢丁孺人春秋八十六孝子不脱冠带而养者五十年其寝门详悉不可殚述而精诚所至通于神明者有二方丁孺人初嫠居伤逝致疾昕夕涕泗目为之成障医治不效孝子以舌舐之一夕顿返光明及年逾七十复病泄泻甚笃孝子与孺人唐氏焚香吿天愿减算以延母寿疾为之瘳予尝谓忠孝人之大伦无可轩轾然而节烈之事每以激昂忼慨震荡耳目易于流传而家庭庸行反多忽之若孝子之醇德深情天地为之感动况其余乎晚年尝患足疡痕深寸许抚髀悼念恐负全归巳而平复古传所称乐正子春之事何以加诸乾隆改元之岁以其父讳日展墓悲号泣血遂以不起年六十六娶唐氏少房虞氏子四萃宗厚宗鸿业鸿涵皆克家而萃宗鸿业与予善孙九葬于某乡某原于是浙中大吏采乡论下有司核实佥曰应旌乃得请于天子勅赐坊以表之更为之铭其词曰

　　墓阙峩峩慈乌哺之墓田畦畦孝笋护之本支百世天其祚之

　　○龚丈省斋圹志铭

