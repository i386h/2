<!-- { "loadSidebar": true } -->
　　公先籍秦系相导大夫相孙维作守兄潨遂留家海浦子绅孙韶公祖考于东四传弗甚耀藏仁厥家以赉后后蕃而昌其必效今卿追公为之兆
　　兵部员外郎马君墓志铭
　　马君讳遵字仲涂世家饶州之乐平举进士自礼部至于廷书其等皆第一守秘书省校书郎知洪州之奉新县移知康州当是时天子更置大臣欲有所为求才能之士以察诸路而君自大理寺丞除太子中允福建路转运判官以忧不赴忧除知开封县为江淮荆湖两浙制置发运判官于是君为太常博士朝廷方尊宠其使事以监六路乃以君为监察御史又以为殿中侍御史遂为副使已而还之台以为言事御史至则弹宰相之为不法者宰相用此罢而君亦以此出知宣州至宣州一日移京东路转运使又还台为右司谏知谏院又为尚书礼部员外郎兼侍御史知杂事同判流内铨数言时政多听用始君读书即以文辞辩丽称天下及出仕所至号为辨治论议条鬯人反覆之而不能穷平居頽然若与人无所谐及议事有所建则必得其所守开封常以权豪请托不可治客至有所请君辄善遇之无所拒客退视其事一断以法居久之人知君之不可以私属也县遂无事及为谏官御史又能如此于是士大夫叹曰马君之智盖能时其柔刚以有为也嘉祐二年君以疾求罢职以出至五六乃以为尚书吏部员外郎直龙图阁犹不许其出某月某甲子君卒年四十七天子以其子某官某为某官又官其兄子持国某官夫人某县君郑氏以某年某月某甲子葬君信州之弋阳县归仁乡里沙之原君故与予善予常爱其智略以为今士大夫多不能如惜其不得尽用亦其不幸早世不终于贵富也然世方惩尚贤任智之弊而操成法以一天下之士则君虽寿考且终于贵富其所畜亦岂能尽用哉呜呼可悲也已既葬夫人与其家人谋而使持国来以请曰愿有纪也使君为死而不朽乃为之论次而系之以辞曰
　　归以才能兮又予以时投之逺涂兮使骤而驰前无御者兮后有推之忽税不驾兮其然奚为哀哀茕妇兮孰慰其思墓门有石兮书以余辞
　　泰州海陵县主簿许君墓志铭
　　君讳平字秉之姓许氏余甞谱其世家所谓今泰州海陵县主簿者也君既与兄元相友爱称天下而自少卓荦不羁善辨説与其兄俱以智略为当世大人所器寳元时朝廷开方略之选以招天下异能之士而陜西大帅范文正公郑文肃公争以君所为书以荐于是得召试为太庙斋郎已而选泰州海陵县主簿贵人多荐君有大才可试以事不宜弃之州县君亦常慨然自许欲有所为然终不得一用其智能以卒噫其可哀也已士固有离世异俗独行其意骂讥笑侮困辱而不悔彼皆无众人之求而有所待于后世者也其龃龉固宜若夫智谋功名之士窥时俯仰以赴势物之防而辄不遇者乃亦不可胜数辩足以移万物而穷于用说之时谋足以夺三军而辱于右武之国此又何説哉嗟乎彼有所待而不悔者其知之矣君年五十九以嘉祐某年某月某甲子葬眞州之扬子县甘露乡某所之原夫人李氏子男瓌不仕璋眞州司户参军琦太庙斋郎琳进士女子五人已嫁二人进士周奉先泰州泰兴县令陶舜元铭曰
　　有防而起之莫挤而止之呜呼许君而已于斯谁或使之
　　汉阳军汉川县令陈君墓志铭
　　陈君之墓在某州某县某乡某所之原以某年某月某甲子葬陈君者讳之祥字某家某州之某县其业进士其中等以皇祐二年其官滁州全椒县主簿汉阳军汉川县令其为人强于学果于行能使为之长者听为之民者思其卒年三十二有一男一女皆出夫人李氏其葬临川王某为之铭
　　芒乎既壮而能充忽乎奚去而谁从归形幽阴兮土以为宫聚封其上兮为记无穷












　　临川文集巻九十五
　　钦定四库全书
　　临川文集巻九十六　　　宋　王安石　撰墓志
　　亡兄王常甫墓志铭
　　王公墓志铭
　　胡君墓志铭
　　员外郎邵君墓志铭
　　马汉臣墓志铭
　　主簿萧君墓志铭
　　秘书丞谢师宰墓志铭
　　郎中周公墓志铭
　　侍禁周君墓志铭
　　叅军周君墓志铭
　　员外郎周君墓志铭
　　郎中晁君墓志铭
　　郎中葛公墓志铭
　　亡兄王常甫墓志铭
　　先生七岁好学毅然不苟戏笑读书二十年当庆厯中天子以书赐州县大置学先生学完行髙江淮间州争欲以为师所留辄以诗书礼易春秋授弟子慕闻来者徃徃千余里磨砻淬濯成就其器不可胜数而先生始以进士下科补宣州司户至三月转运使以监江宁府盐院又三月卒又七月葬则卒之明年四月也实皇祐四年墓在先君东南五歩先君姓王氏讳益官世行治既有铭先生其长子讳安仁字常甫年三十七生两女呜呼先生之道德蓄于身而施于家不博见于天下文章名于世持以应世之须尔大志所欲论著盖未出也而世之工言能使不朽者又知先生莫能深呜呼先生之所存其卒于无传耶始先生常以为功与名不足怀盖亦有命焉君子之学尽其性而已然则先生之无传盖不憾也虽然先生孝友最隆委百世之重而无所属以传有母有弟方壮而夺之使不得相处以久先生尚有知其无穷忧矣呜呼以往而推存痛其有已耶痛其有已耶先生有文十五巻其弟既次以藏其家又次行治藏于墓呜呼酷矣极矣铭止矣其能使先生传耶
　　主客郎中知兴元王公墓志铭
　　公王氏讳某字某其先着望太原而公之曾大考讳某考讳某皆葬抚州之临川县公少力学以孝悌称于乡里既壮起进士为汉州军事推官至则以材任剧在上者交举之迁大理寺丞知大名府大名县就除通判忻州又通判真定府府帅王嗣宗恃气侮折其属为不法以故久之莫敢为通判者公行嗣宗固不怿稍侵公以气公恬然不为校也以礼示之而已嗣宗诎服居十余日公请视狱狱中系者常数百人嗣宗意愠辄久之不问吏亦不敢言治公视狱所当者数十人而已余悉当释无所坐于是嗣宗趣有司如公指即日断出之自是事无不听公所为公頼分别可否而使其政皆由嗣宗以出虽府人或不知公于嗣宗日有助也一府遂治而士以此称公为长者始公中进士时同进有常陵公者嫉公先以被酒取公勑牒裂烧之公为讳其事以失亡吿有司而已及后陵公者为属吏公举迁之或非公以德报怨公曰受诏举京官彼今为吾属而任京官吾则举之何报怨之谓哉且吾与彼乃未始有怨也盖公之行已多如此居一岁移知保州又以举者移知深州又以选移知齐州二州之人皆曰公爱我已而提防刑狱淮南兼劝农事公于为狱务在寛民而以课田桑为急按渠陂之故诱民作而脩之利田至万九十顷天子赐书奬谕后出氏名付大臣召用而当是时丁谓为宰相先是谓以二人属公善视之曰皆能吏也至则皆有罪公发其状以闻由此谓欲伤公不果而久之公所任吏亦有赃坐即绌公监池州顺安镇酒税防今上即位移滁州又移知兴元府自丁谓得罪徙南方论者皆以公宜复用而公亦且得疾不起矣享年六十二官至尚书主客郎中明年天圣七年葬和州之厯阳县后若干年公夫人张氏葬而公墓垫乃改卜合葬于眞州扬子县万宁乡铜山之原公子六人于是存者二人曰某为殿中丞曰某为进士其四人皆已卒曰某开封士曹叅军曰某楚州寳应县主簿曰某曰某为进士而公以殿中君积赠官至右谏议大夫某公兄孙也受命于叔父而为铭铭而次公之行事不能详者以不得事公而公之没叔父皆尚少故也呜呼于公之行事虽不得其详而其略所闻如是盖可以考公德矣铭曰
　　王亡晋封逺迹南土公始有庙妥其祢祖孰强而胜孰忌以争孚予恭寛在窒而亨嶷嶷之节因时乃发曰黜予咎匪仇予遏避善不名亦不陨闻寘铭新基维以长存
　　胡君墓志铭
　　王某之治鄞三月其故人胡舜元凶服立于门揖入问吊故则丧其父五月留而馆意独怪其来之早也居数月语吾弟曰吾释父之殡防山浮江从子之兄于海旁愿有谒也久矣不敢以言吾亲之生我学于四方不得所欲以养今巳不幸卒也得子之兄志而铭之藏之墓中可以显于今世以传于后虽吾小人与荣焉无悔焉不知子之兄可不可吾弟以吿予叹曰审如是可以为孝君子固成人之孝而吾与之又旧其何顾而辞耶取吾所素知者为之志而铭之志曰君讳某池之铜陵人生于丁丑兴国之年也卒于丁亥是为庆厯七年子七人某以十月葬君于谷垂山胡氏世大家阖门数百人君有子舜元独招里先生教之为士其卒也族分而赀衰舜元为善士铭曰
　　寿七十一不为不多吾与之铭千古不磨
　　屯田员外郎邵君墓志铭
　　邵公既国燕其子孙处者犹食其初邑至后世遂为邵氏今有田里丹阳者独为大家其所出往往称天下君丹阳人也讳某字某少敏爽皇考某欲大就之为破赀聚留师賔以发其材及壮行内修不摽饰为名而有誉于为士者年四十始以进士出佐镇东军积功次入尚书为屯田员外郎通判亳州遭母夫人某氏防不行以卒君工为诗歌喜饮酒与人交恬如也尤不好官爵至京师一不问权贵人所舍事有类君者自言得迁或劝君自言终不许然起家十九年更三县以材奏君者甚众卒之明年皇祐某年某月弟某葬君某所以夫人某氏祔子男两人曰某曰某一女子尚幼铭曰
　　乗于朝葬于里厥嫔祔之祭则子以完归亲维有祉
　　马汉臣墓志铭
　　合淝人马仲舒字汉臣其先茂陵人父臯为江东拨发寘其家金陵汉臣因入学齿诸生为人喜酒色其相语以防私侈为主父母不欲之又隆爱之不能逆其意以教也然汉臣亦疎金钱急人险艰不自顾计于众中尤慕近予予亦识其可教以礼法开之果大寤遂自剉刻务以入礼法从予学作进士既数月其辞章粲然充其科者也汉臣长予四年予兄弟视之汉臣视予则师弟子如也甞助予叔父之丧若子姓然庆厯六年汉臣冠五年矣从予入京师待进士举六月病死死时予亦病其叔父在京师因得棺敛归金陵殡之某年某月乃葬于某处孔子曰秀而不实者有以夫汉臣几是矣噫志其墓云
　　贑县主簿萧君墓志铭
　　君讳化基字子固实萧氏其先有自长沙避地庐陵者曰霁方李氏有江南为洪之武宁令于君为曽大父其后再世曰焕曰良辅皆不仕至君之兄侍御史定基始以材起为名家而追赠其皇考尚书工部员外郎君于工部为少子少谨厚能自力业其世以善富既御史贵得任子弟君犹私其能不愿治民然御史竟官君为明之奉化尉主簿于防之赣县监眞州酒恬愼祗修在势者任之春秋六十二至和元年四月癸酉以官卒其子汝霖汝能汝为汝正防其柩归以十一月壬午葬其县之儒行乡白沙原夫人杨氏前葬矣今不祔先人于御史以弟交君予丈人行也二父皆有子知名南方交于予以故请铭铭者所以名前人而燕孝子之心也于是为铭铭曰
　　韡矣萧宗楚产之良绳绳主簿有善其乡我脩不苟【阙】后为康图铭圹石维后之藏
　　秘书丞谢师宰墓志铭
