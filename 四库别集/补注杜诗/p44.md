<!-- { "loadSidebar": true } -->
　　老夫清晨梳白头都道士来相访补注【鹤曰按公玄都坛歌云故人今居子午谷独在隂崖结茒屋前太古都坛则都坛在长安又防要云长安京城朱雀街有都观隋开皇二年移置之】握髪呼儿延入戸【彦辅曰周公一沐三握髪】手提新画青松障障子松林静杳慿轩忽若无丹青隂崖却承霜雪【一作露】榦【洙曰马季长长笛赋生于终南之隂崖】偃葢反走虬龙形老夫平生好奇古对此兴与精灵聚已知仙客意相亲更觉良工心独苦【迈曰韩宏曰良工用心何苦刻如斯】松下丈人巾屦同偶坐似【一作自】是商山翁【洙曰商一云南四皓隠于商山避秦氏之乱】补注【鹤曰晋王羲之传似是马曹】怅望【一云惆怅】聊歌紫芝曲【洙曰四皓歌曰晔晔紫芝可以疗饥】时危惨淡来悲风【师曰都坛名道士受箓皆扵此坛障子松林静杳言画松无声也巳知仙客意相亲言有嵗寒之操也昔四皓遭秦乱隠扵商山歌紫芝甫伤时盗贼扰攘怅望四皓而想其髙躅故云时危惨淡来悲风】
　　古栢行【大厯元年作】
　　【洙曰伤其有才而不得用也】补注【鹤曰此诗虽指成都孔明庙而言而诗云忆昨路绕锦亭东则不在成都作岂非大厯元年至夔见先主武侯庙遂追忆锦亭所见而成旧编并梁权道俱以为上元元年殆未详诗中语也惟赵注云此乃追言成都先主庙之栢盖公近自离成都而来夔故止可言忆昨】
　　孔明庙前有老柏【彦辅曰成都记云诸葛公庙在先主庙故宅城西复立素像先主庙西院即武侯庙前有双大柏古峭可爱】补注【希曰成都记先主庙在府南八里惠陵东七十步又云诸葛公庙在先主庙故宅城西内有相国段公古柏文故此诗云忆昨路绕锦亭东先主武侯同閟宫】柯如青铜根如石霜皮溜四十围黛色参天二千尺【赵曰孔明为蜀相成都则先主庙而武侯祠堂附焉夔州则先主庙武侯庙各别今咏柏专是孔明庙而已岂非夔州栢乎公诗集中其在夔也屡有孔明庙诗于夔州十絶云武侯祠堂不可忘中有松柏参天长以絶句证之则此乃夔州之诗明矣正敏曰沈内翰讥子美此句以谓四十围配二千尺为太细长不知子美之意但言其色而已犹言其翠色苍然仰视髙逺有至扵二千尺而防扵参天也若如此求其疵则二千尺固未足以参天而诗谓峻极扵天者更为妄语善论诗者正不应尔】君臣巳与时际会树木犹为人爱惜【洙曰宣九年思其人犹爱其树况用其道而不惜其人乎刘歆曰思其人犹爱其树况宗其道而燬其庙乎】云来气接巫峡长【洙曰宜都山川记曰巴东三峡巫峡长】月出寒通雪山白【赵曰巫峡在夔之下巫峡之云来而柏之气与接雪山在夔之西雪山之月出而柏之寒与通皆言其髙大者也】忆昨路绕锦亭东先主武侯同閟宫【洙曰诗閟宫有侐赵曰此乃追言成都先主庙之柏盖杜公近方离成都而来夔故言忆昨也】崔嵬枝榦郊原古窈窕丹青户牖空落落盘踞虽得地孤髙多烈风【赵曰杜笃首阳山赋曰长松落落沈约髙松赋曰郁彼髙松栖根得地】扶持自是神明力【梦符曰右按孙兴公天台赋嗟台岳之所异挺实神明之所扶持苏曰刘禅自是神明扶持非人力能致】正直元因造化工大厦如倾要梁栋【尹曰耿恭谓岑彭曰方今汉基頽圮英雄寒饥如大厦倾求天下之义士要为梁栋子何如此饥寒不乗时取万户侯复俟何时耶】补注【希曰合注以和峤千丈松事】万牛回首丘山重【去声】不露文章世巳惊未辞翦伐谁能送【洙曰甘棠勿翦勿伐】苦心岂免容蝼蚁香叶终经宿鸾鳯【赵曰谢灵运后汉书方储遭母忧种松柏鸾栖其上】志士幽人莫怨嗟古来材大难为用【洙曰庄子吾有大树人谓之樗其大本臃肿而不中绳墨立之涂匠者不顾今子之言大而无用众所同去苏曰张华志士蓄怨幽人含嗟朝廷虽下哀诏谁肯出松萝嵓穴】
　　戏韦偃为双松图歌【上元元年作】
　　补注【鹤曰诗云我有一疋好东绢指东川梓州鵞溪绢而言则此诗作扵成都从旧次在上元元年】
　　天下防人画古松【一作树】毕宏已老韦偃少【洙曰毕宏亦画工也郑曰宏大厯二年为给事中】絶笔长风起纎末【洙曰长笛赋其应清风也纎末奋防】满堂动色嗟神妙【苏曰萧绋春晏时金瓯七发七中满堂宾客动容嗟服神妙】两株惨裂苔藓皮屈铁交错回髙枝白摧朽骨龙虎死黒入太隂雷垂松根胡僧憩寂寞厐睂皓首无住着偏袒右肩露双脚【洙曰金刚经偏袒右肩右膝着地修可曰楞严经云名无住行名无着行公取而合用之也】叶里松子僧前落韦侯韦侯数相见我有一匹好东【一作素】绢重之不减锦绣段【洙曰四愁诗美人赠我锦绣段】补注【希曰我有出毛诗三国志李衡州里有千树木奴不责汝衣食嵗止一疋绢亦可用矣又鵞溪地名在梓州盐亭县出绢甚良时人谓之鵞溪绢即东绢也】巳令拂拭光凌乱【洙曰谢惠连清波时凌乱】请公放笔为直榦【师曰毕宏韦偃皆唐之善画者也白摧朽骨龙虎死谓松枝也黒入太隂雷雨垂谓暗碧之色也偏袒右肩露双脚言胡僧之状也东绢谓山东大练也】
　　喜雨【永泰元年作】
　　补注【鹤曰按史永泰元年四月巳已自春不雨至是而雨当是永泰元年而梁权道编在上元二年而史不言是年有旱兼沧江是指夔州云安】
　　春旱天地昏日色赤如血【赵曰公极言旱日之可畏旧注引前汉河平元年日色赤如血按成帝本纪及天文志皆无之乃晋光熙元年五月壬辰癸巳日光四散赤如血流照地皆赤甲午又如之旧注妄引有误后学】农事都巳休兵戈况骚屑巴人困军须恸哭厚土热【希曰唐为巴东郡夔州本信州巴东郡武徳二年更名又有巴州及壁州亦有巴东县巴人当是三巴之人其困军须者谓严武虽隔年败吐蕃于当狗城又克吐蕃盐川城而未撤其备也】沧江夜来真宰罪一雪补注【希曰沧江指夔州云安而言按公有雷诗云巫峡中宵动沧江十月雷又云霹雳楚王台扵以知沧江之为夔州云安即夔之境】谷根小苏息沴气终不灭何由见宁嵗【洙曰国语自子之行晋无寜嵗赵曰沴气隂阳错谬之气也沴音戾庄子曰阴阳之气有沴】解我忧思结峥嵘羣山云交会未断絶【修可曰周礼隂阳之所交风雨之所会】安得鞭雷公滂沱洗呉越【苏曰阮立曰吴楚久旱尘氛翳日昨夜一雨滂沱洗涤俱尽苗稼稍觉苏息师曰天地昏言烟尘四起骚屑不安貌时永王璘反汉中呉越之间盗贼乗之而起巴峡间困于丑挽怨气上感农月为之大旱故甫意欲鞭雷公滂沱下雨一洗呉越之乱呉越平则人获安居天时自得何忧旱干哉】补注【鹤曰旧注以呉越为永王璘之乱按史永王璘至徳元年冬反而公是时在贼营不应及巴人当是永泰元年作此史云四月巳已有春不雨至是而雨故诗云春旱及七月又以久旱遣近臣録囚则是年自春至秋多旱洗吴越者谓表黾自台州反陷信明等州方伏诛而歙州人又杀其刺史是年春公在严武幕中秋寓夔州云安县】
　　太子张舍人遗织成缛段【广徳二年作】
　　补注【鹤曰梁权道编在上元二年成都作然诗有云来瑱赐自尽而瑱伏诛在广徳元年正月当是广徳二年在成都作公自谓田舍翁则再归草堂时也】
　　客从西北来遗我翠织成【洙曰古诗客从逺方来遗我一端绮】开缄风涛涌【苏曰呉翰开缄词采璀璨笔势若风动涛涌】中有掉尾鲸【洙曰江赋扬鬐掉尾又介鲸乗涛以出入】逶迤罗水族细不足名【师曰自开缄风涛涌至此句皆叙织段之纹】客云充君褥承君终晏荣【修可曰曹植诗终晏不知疲安石曰晏荣乃安荣也】空堂魑魅走【师曰言堂上无所有神惊骇此物也】髙枕形神清【梅曰谓爽人神思也】领客珍重意顾我非公卿留之惧不祥施之湿柴荆服饰定尊卑大哉万古程【洙曰左传服之不衷身之灾苏曰王剪留之惧不祥生其间去之可也韩曰程谓法度】补注【希曰古者服用各有程式故经制定则卑不敢逾尊此公所以不留鲸锦也旧注引车服以庸非】今我一贱老短褐更无营【赵曰短褐者葢短窄之褐也】煌煌珠宫物寝处祸所婴【苏曰段植有送九华战袍甗玉腰带植曰珠宫贵物非武人所服之章赵曰珠宫指言龙宫也楚辞云员阙号珠宫】叹息当路子干戈尚纵横掌握有权柄衣马自肥轻【洙曰语乗肥马衣轻裘】李鼎死岐阳实以骄贵盈来瑱赐自尽【郑曰瑱陟刃切防州节度使】气豪直阻兵【洙曰上元三年肃宗追瑱入京裴茂称瑱屈强难制宜早除之代宗潜令裴茂图之瑱擒茂妻子于江汉瑱入朝谢罪肃宗含怒寳应二年贬瑱播州县尉翌日赐死于鄠县借没其家】补注【希曰按旧史李鼎上元元年尝代崔光逺为鳯翔尹充本府及秦陇观察使新史广徳元年正月壬寅来瑱削在身官爵长流播州寻赐死于路】昔闻黄金多【洙曰苏季子位髙多金】坐见悔吝生奈何田舍翁【洙曰汉祖起田舍翁】受此厚贶情锦鲸巻还客始觉心和平振我麤席尘【苏曰胡谊家贫读书不惮寒暑所卧牀上唯麤席布衾木枕而巳】媿客茹藜羮【洙曰王子渊颂羮藜含糗者不足论太牢之滋味赵曰庄子藜羹不糁旧注所引字倒矣师曰甫伤兵革之际生民有不得其食不得其居处者我何忍独安扵此又自巻以还客始觉心和平足知甫之所养扵中者宏深虽伯夷何以加此】
　　丈人山【上元元年作】
　　【洙曰青城山记云此山为五岳之长故名丈人山有丈人观】补注【鹤曰考公有赴新城县暂如新津诗当是上元元年而梁权道编在二年成都又青城山记昔甯封先生栖扵此岩之上黄帝筑坛拜为五岳丈人晋代置观】
　　自为青城客【沈曰中记蜀郡青城山有洞穴为三道西北通昆仑茅居传青城十洞天之一也】补注【希曰青城山在汉中郡有斗开山经云斗山五穴通昆仑唐志蜀州有青城县县有青城山蜀州本析益州置公至成都故曰青城客】不唾青城地【赵曰唾地者有所恶而唾也不唾其地所以敬之也】为爱丈人山丹梯近幽意【洙曰谢晖敬亭山诗要欲返奇趣即此陵丹梯】丈人祠西佳气浓【洙曰陶濳山气日夕佳后汉郁郁葱葱气佳哉】缘云拟住最髙峯【洙曰灵光殿赋飞陞掲孽缘云上征】扫除白髪黄精在【洙曰世説黄精久服反老为少】君看他时氷雪容【洙曰姑射神人防肤若氷雪】
　　百忧集行【上元二年作】
　　补注【鹤曰诗云即今倐忽巳五十当是上元二年辛丑作公生扵壬子至是年恰五十按公以乾元二年十二月至成都是时裴冀公为尹上元元年三月以京兆尹李若幽尹成都若幽后赐名国祯二年三月以崔光逺尹成都与髙适共讨段子璋史云花惊定既诛子璋大掠东蜀天子怒以髙适代光逺然光逺是年建子月卒而建丑月又除严武尹成都则适代光逺在成都才一二月尔意正是摄尹也公至成都两年间更四尹髙适与公为旧友然为尹时公独无诗与之何也集中所与诗止是守彭蜀时与入为常侍时与之颇疑在成都合盖寳应六年严武归朝后适为尹时公全在东川及武再领成都方归也】
