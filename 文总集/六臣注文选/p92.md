<!-- { "loadSidebar": true } -->
　　多而知寡【善曰汉书音义曰世艰多知少故遇祸也曹大家曰屯蹇皆难也周易曰屯如邅如又曰往蹇来连　翰曰纷乱屯邅与蹇连皆艰难之多而识知者寡】上圣迕【五臣作寤】而后拔兮岂羣黎之所御【善曰曹大家曰迕触也御止也言上圣之人舜有焚廪塡井汤囚夏台文王拘羑里孔子畏匡在陈絶粮皆触艰难然后自拔张晏曰岂众人之所能预自防止耶又曰曹大家以寤爲迕也毛诗曰羣黎百姓　向曰上圣谓汤文王也】昔衞叔之御【讶】昆兮昆爲寇而丧予【善曰公羊传曰叔武让国奈何文公逐衞侯而立叔武叔武立治反衞侯衞侯得反曰叔武篡我终杀叔武何休曰叔武讼治于晋文公令白王者反衞侯使还国也韦昭曰御音讶讶迎也　济曰衞成公会盟于楚成公弟衞叔守国有人谮叔于公云将欲自立成公倍道而归国衞叔方沐握发迎之成公疑之令前驱射而杀之】管弯弧欲毙雠兮雠作后而成已【善曰雠谓桓公也左氏传曰吕却将杀晋侯寺人披请见公使让之对曰齐桓公置射钩而使管仲相之　良曰管仲尝雠齐桓公射之中钩桓公后立爲君以管仲爲相是成已也】变化故而相诡兮孰云预其终始【善曰曹大家曰诡反也事变如此谁能预知其始终吉凶也　铣曰言变化之相反如此谁能预知】雍造怨而先赏兮丁繇【五臣作因】惠而被戮【善曰汉书曰六年春正月上已日封功臣二十余人上居南宫从复道上见诸将往往偶语以问张良良曰陛下与此属共取天下今已爲天子所封皆故人所爱所诛皆平生仇怨今军吏计功以天下爲不足徧封而恐以过失诛故相聚谋反上曰爲之奈何良曰取上素所不快羣臣共知最甚者一人先封以示羣臣上曰雍齿与我有故数窘我张良曰今急先封雍齿爲什方侯什音十又丁公爲顶羽将逐窘汉王汉王谓丁公曰两贤岂相阨哉丁公引兵而还及项王灭丁公谒见汉王汉王曰丁公爲臣不忠遂斩之　翰曰雍齿与高祖以怨天下旣定先封之丁公尝爲项王逐高祖高祖谓曰两贤岂相阨哉丁公舍之是谓惠也天下旣定丁公谒之高祖以丁公爲不忠遂斩之】栗取吊于逌【五臣作由】吉兮王膺【五臣作应】庆于所蹙【善曰应劭曰孝景栗姬也孝景立栗姬男爲太子栗姬妒而废太子爲临江王栗姬愈恚以忧死又曰孝宣王皇后初爲婕妤许后薨上怜太子蚤失母乃选后宫素谨愼而无子者立王婕妤爲皇后令母养太子孔安国尚书传曰逌所也　向曰栗谓汉景帝栗皇后也吊伤也言初宠见爱骄淫无礼后遂怨恚而死是由吉而致伤怨也王谓宣帝王皇后也初爲婕妤属许皇后薨上以太子早失母乃选后宫无子者养之因立爲皇后庆善蹙忧也王后初无子竟以无子之善而尊贵也】叛回穴其若兹兮北叟颇识其倚伏【善曰曹大家曰叛乱也回邪也穴僻也祸福相反韩诗曰谋犹回穴淮南子曰塞上之人有善马者其马无故亡而入胡人皆吊之其父曰此何遽不爲福居数月其马将胡骏马而归人皆贺之其父曰何遽不爲祸乎家富马其子好骑堕而折髀人皆吊之其父曰此何遽不爲福乎居一年胡人大出丁壮者控而战塞上之人死者十九此独以跛足故父子相保故福之爲祸祸之爲福变化不可测鹖冠子曰祸乎福所倚福乎祸所伏　济曰言祸福纷乱反侧如此北叟塞上翁也马亡入胡人吊之翁曰安知非福乎后马将骏马而归人贺之翁曰安知非祸乎后其子骑堕故折髀人吊之翁曰安知非福乎后胡兵大出丁壮者战而死唯子以跛故得父子相保以此叟知祸福相因倚而生也】单【善】治里而外凋兮张修襮【博】而内逼【善曰曹大家曰治里谓导气也襮表也庄子曰田开谓周威公曰鲁有单豹者岩居而水飮行年七十而犹有婴儿之色不幸遇饿虎杀而食之有张毅者高门悬薄无不趣义也行年四十而有内热之病以死豹养其内而虎食其外毅养其外病攻其内　良曰单豹道气于内与人无患而爲饿虎所食故云外凋也张毅富而修表也后以内热而死故云内逼也】聿中龢【五臣作和】爲庶几兮顔与冉又不得【善曰曹大家曰聿惟也顔顔渊也冉冉伯牛也二子居中履和庶几圣贤然渊早夭伯牛被疾俱不得其死也论语孔子有顔回者好学不幸短命死矣又曰伯牛有疾也　铣曰惟以履中和爲庶几则顔回早夭冉伯牛被疾俱不寿终凡死不寿终而死曰不得也】溺招路以从已兮谓孔氏犹未可【善曰曹大家曰溺桀溺也谓孔子爲避人之士未可与安身自谓避世者招子路从已隐也论语曰长沮桀溺耦而耕孔子过之使子路问津焉桀溺曰孔丘之徒不对曰然曰滔滔者天下皆是也而谁以易之且与其从辟人之士岂若从辟世之士哉　翰曰言桀溺招子路令从已隐谓孔子不可随从也】安慆慆而【滔】不萉【肥】兮卒陨身乎世祸【善曰曹大家曰慆慆乱貌萉避也言子路不避慆慆之乱终陨身于世之祸也　向曰言子路仕于衞不能避衞乱终见杀而爲醢】游圣门而靡救兮虽覆醢其何补【善曰曹大家曰子路游学圣师之门无救祸防患之助旣身死于卫覆醢不食何补益乎礼记曰孔子哭子路于中庭引使者而问其故使者曰醢之矣遂命覆醢　济曰圣门孔子也言子路游孔子之门不能以圣道救祸身犹被醢虽夫子令覆醢何所补益也谓孔子闻子路爲衞人所醢而当食之醢皆命覆弃之不忍食也】固行行【胡朗】其必凶兮免盗乱爲赖道【善曰应劭曰子路得免盗与乱闻道于仲尼也论语曰子路行行如也子曰若由也不得其死然又子曰君子有勇而无义爲乱小人有勇而无义爲盗　良曰行行刚彊貌言子路用刚毅之德竟至凶残依义而免爲盗与乱赖闻仲尼之道也】形气发于【五臣作于】根柢【帝】兮柯叶彚【谓】而零【五臣作灵】茂【善曰韦昭曰柢本也应劭曰彚类也曹大家曰零落也张晏曰言人禀气于父母吉凶夭寿非独在人譬诸草木华叶盛与零落由本根也　铣曰言物之生气皆发根柢也柯叶于类零落茂盛皆由本根言人吉凶衰盛亦在于先祖】恐魍魉之责景【五臣作影】兮羌未得其云已【善曰应劭曰诸子以顔冉季路逢灾蹈害或疑其身或非其师是由魍魉问景乃未得有已也言罔两责景之无操不知景之行止而有待或非三子之行殊不知吉凶之由命也故云恐罔两之责景羌未得其实言也庄子曰罔两问景曰曩子行今子止曩子坐今子起何其无特操与景曰吾有待而然者也郭象爲罔两司马彪爲罔浪罔浪景外重阴也　翰曰责问也魍魉影外微阴也言顔冉季路逢灾蹈害或疑其身或非其师亦由魍魉问影未得其已】黎淳耀于高辛兮芉【弭】彊大于南汜【音似善曰重黎有大明之德于高辛之世而德流子孙故楚彊大于南汜也国语曰史伯对郑桓公曰夫黎爲高辛氏火正以淳耀敦大光照四海夫成天地之大功者其子孙未尝不章韦昭曰淳大也耀明也章显也史记曰楚之先祖出自重黎毛诗曰江有汜曹大家曰芉楚姓汜涯也向曰黎本居楚也言黎有淳和耀明之德以亊于高辛故楚得彊大于江淮之涯也】嬴取威于百仪兮姜本支乎三趾【善曰应劭曰嬴秦姓伯益之后伯益在唐虞爲有仪鸟兽百物之功秦所由取威于六国也姜齐姓也趾礼也齐伯夷之后伯夷爲虞舜典天地人鬼之礼　济曰秦其先伯益爲虞官典鸟兽尽得其义秦由是兴齐其先伯夷典天地人之三礼齐由是兴】旣仁得其信然兮仰天路而同轨【善曰刘德曰人道旣然仰视天道又同法也仁谓求仁而得仁也冯衍显志赋曰惟天路之同轨　良注同】东邻虐而歼【子廉】仁兮王合位乎三五【善曰曹大家曰东邻谓纣也歼尽也仁谓三仁也周易曰东邻杀牛国语曰伶周鸠对景王曰昔武王伐殷岁在鹑火月在天驷日在析木之津辰在斗柄星在天鼋星与日辰之位在北维颛顼之所建也帝喾受之我姬氏出自天鼋及析木者有建星及牵牛焉则我皇妣大姜之姓伯陵之后逢公所冯神也岁之所在则我有周之分野月之所在辰马农祥也五位岁日月星辰也三五逢公所冯周分野所在后稷所经纬也　翰曰东邻纣也歼杀也言暴虐杀仁贤之士也武王合得天心地义人事五行之正运故曰王也】戎女烈【五臣本作列】而丧孝兮伯徂归于龙虎【善曰曹大家曰戎女骊姬也烈酷也孝子申生也左氏传曰晋献公娶骊姬爲夫人生奚齐姬谓太子曰君梦齐姜速祭之太子祭归胙于公姬寘毒公祭之地地坟与犬犬毙姬泣曰贼由太子太子缢于新城姬谮诸公子曰皆知之重耳奔蒲应劭曰伯文公也孟康曰岁在卯出歴十九年过一周岁在酉入卯东方爲龙酉西方爲虎也国语晋侯问简子曰吾其济乎对曰公以辰出而以参入皆晋祥也必伯诸侯也　铣曰言骊姬爲酷列之行以丧申生也伯文公也徂往也将归于晋也辰星龙也往必应之参虎星也归则应之】发还师以成命兮重醉行而自耦【善曰曹大家曰发武王名也项岱曰重晋文公重耳也应劭曰与天时耦会也成命以成天命也周书武王观兵于孟津诸侯皆曰帝纣可伐也武王曰汝未知天命未可也乃还师左氏传曰晋公子及齐桓公妻之公子安之姜与子犯醉而遣之　向曰武王观兵孟津乃还终成天命也重耳时在齐齐姜与子犯醉而遣归卒与天时会而立爲文公】震鳞漦【助缁】于夏庭兮匝三正而灭姬【善曰应劭曰震爲龙鳞虫之长漦沬也曹大家曰三正谓夏殷周也史记曰夏后氏之衰也有二龙止于夏庭而言曰余襃之二君也于是币而册告之龙亡而漦在椟而藏之比三代莫敢发之至厉王发而观之漦流于庭化爲鼋童妾而遭之旣筓而孕生子惧而弃之有收之奔襃襃人有罪入弃子以赎罪谓之襃姒幽王废申后立襃姒爲后废后父申侯怒攻幽王遂杀幽王骊山下良曰姬周姓也夏之衰二龙止于庭以策告之龙去而漦在因藏之厉王发之漦流于庭化爲鼋以触童女旣筓生一女弃之有人收之奔襃襃人有罪入所收子幽王爱之而废申后后父怒攻幽王杀之自此宗周灭也】巽羽化乎宣宫兮弥五辟而成灾【善曰曹大家曰易巽卦爲鸡鸡羽虫之属故言羽也应劭曰宣帝时未央宫路軨中雌鸡化爲雄元后时始爲太子妃至平帝歴五叶而莽篡也五辟谓王后元帝也成帝也哀帝也平帝也辟君也故云终五辟而成灾也　济曰宣帝时雌鸡化爲雄至平帝时歴五君而王莽篡焉】道脩长而世短兮夐冥默而不周【善曰曹大家曰夐远邈也周至也言天道长远人世促短当时冥默不能见征应之所至也刘德曰冥默深不可通至　铣曰言不能周备知征应也】胥仍物而鬼诹【子侯】兮乃穷宙而达幽【善曰应劭曰胥须也仍因也诹谋也易曰人谋鬼谋百姓与能往古来今曰宙圣人须因卜筮然后谋鬼神极古今通幽微也向曰胥相仍因诹谋也往古来今曰宙言相因之物使鬼神爲谋乃可穷古今通幽微也】嬀巢姜
