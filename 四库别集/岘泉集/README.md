<!-- { "loadSidebar": true } -->
岘泉集 明 张宇初

钦定四库全书

集部六

岘泉集

别集类五

明

提要

臣等谨案岘泉集四巻明张宇初撰宇初字子璇贵溪人道陵之裔洪武十年袭掌道教永乐八年卒宋濂尝称其颕悟有文学朱彝尊明诗综载其集二十巻诗居其半王绅为之序此本皆所作杂文惟末附歌行数十首巻首虽载绅序而二十巻之旧已不复存其中若太极释先天图论河图原辨荀子辨阴符经诸篇皆有合于儒者之言问神一篇悉本程朱之理未尝以云师风伯诸荒怪之说张大其教以视诵周孔之书而阐扬佛老之说者相去逺矣

乾隆四十三年五月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●岘泉集目録

巻一
杂着

巻二
序
记

巻三
墓志
说
传
书
颂
箴
铭
赞

巻四
题跋
祭文
青词
斋意
上梁文
普说
疏
赋
骚
操
歌行
词

●岘泉集序

天地间至精至微者道也至明至著者文也道非文不明文非道不立析而言之虽为二要而归其实一也乾坤之所以覆载阴阳之所以变化寒暑之所以代谢日月之所以徃来山川之所以流峙草木之所以荣悴无非道也无非文也其可离而二哉又可以强而合哉故圣人者作因其自然之道着为自然之文未尝以一毫已意加之也是故因其变化之理而成易因其训诂之体而成书因其治化之迹而成诗因其褒贬之法而成春秋因其节文之实而成礼因其和畅之用而成乐此六经之文所以终天地亘古今而不易者以其出于自然也后之言文者舍是何适焉自周之衰王道熄而百家兴竞以私意臆说骋辞立辨以相髙求弗戾于道者百不一二焉于是有若老子者其言以清静无为为道著书五千余言后世尝有以之为治而治者矣其庶几于道者乎嗣教真人张公无为自其家世宗老子之教至公凡四十三传公天资颕敏器识卓迈于琅圅蘂笈金科玉诀之文既无不博览而该贯益于六经子史百氏之书大肆其穷索至于辞章翰墨各极其精妙是以歴职天朝皆以问学之懿深蒙眷宁凡殊褒前席之荣岁赉有加而王公贵卿缙绅之士亦莫不礼貎焉盖江右文宗多吴文正公虞文靖公之遗绪而公能充轶之也其所造诣岂茍然哉间出其诗文若干巻属序焉其诗之冲邃而幽逺文之敷腴而典雅读之使人健羡不暇视世之占毕训诂拘拘以才艺自足者为何如哉矧公领宗门之重任专以化人诱善辅国翊祚为心其见于此者特其绪余耳虽然予尝考公徳业既本于无为是能游心太初与道为一而且沈酣于六艺之文搜猎于百氏之说于是发为文辞理与意会有不期工而自工者矣其有补于老庄之道者又岂神诞之夸者比哉公以绅有世契相与极论斯事必抚掌剧谈而后已故为序其曰岘泉者因精舍之称云国子博士金华王绅序

岘泉集者嗣汉四十三代天师张真人之所作也真人学行渊邃资识超颕贯综三氏融为一涂旁及诸子百家之言靡不畅晓故其发为文辞论议雄迈伟杰读之令人击节不已予尝爱其文如行空之云昭回绚焕变化莫测顷刻万状晔乎其成章也又如入秋之水膏停黛蓄微风兴波万顷一碧湛乎其泓澄也词赋诗歌又各极其美丽清新得天趣自然之妙可谓兼胜具羙矣且闻龙虎名山灵气翕聚锺英毓秀挺生列真以道徳相传其来逺矣若道腴内充华藻外振以文雄一代者乃今独于真人见之洪惟我朝太祖髙皇帝混一寰■〈宀禹〉光岳气全天运之兴文明三十余年矣今上皇帝践祚以来气益昌而运益盛虽遐陬僻壤莫不呈材献艺摛文掞藻以自见于时况在文献之邦神明之胄优游乎徳泽涵泳乎诗书大肆厥辞铺张盛羙以黼黻太平之治不亦宜乎虽然此特其余事耳至于真人超然独得之妙艶道之士又当于诗文之外求之时永乐五年秋七月吉日辽王拜手谨识

尝闻有其道者必有其文也日月星辰天之文也山川花木地之文也礼乐制度人之文也盖道为体文为用儒先谓文章为贯道之器不其然乎龙虎嗣汉四十三代天师无为张真人神明之胄也天资超卓学问渊源本诸中者有道徳之崇着于外者有文章之懿尝铨次其平日所作诗文凡若干巻目曰岘泉集英华焕发照耀简编以言乎诗则托物写情优游不廹得诗人情性之正以言乎文则雄竒汪濊铺叙有法得古人述作之体是以海内文人硕士传颂而称羡者比比焉自非真人学通百氏道贯三才体用兼该精诣独得安能发而为此耶及观集中所著冲道慎本太极河图原性诸篇义理之玄微研究之精极议论之闳肆其于天地造化山川人物礼乐制度靡不该贯虽专门擅业皓首穷经之士有不能及者非惟有功于玄教其于世教亦有禆焉将见斯集流传于天下后世与岘泉相为悠乆而无穷也必矣且真人尝为通着尚义堂记俾先祖父之志行亦得托于不朽敛襟三复深有感焉因书此于巻末以致其私意云永乐五年秋七月甲子新安程通谨识

●钦定四库全书

岘泉集巻一

（明）张宇初 撰

○杂着

冲道

至虚之中坱圠无垠而万有实之实居于虚之中寥漠无际一气虚之非虚则物不能变化周流若无所容以神其机而实者有诎信聚散存焉非实则气之絪缊阖辟若无所冯以藏其用而虚者有升降消息系焉夫天地之大以太虚为体而万物生生化化于両间而不息者一阴一阳动静徃来而已矣凡寒暑之变昼夜之殊天之运而不息者昭而日星威而雷霆润而风雨霜露地之运而不息者峙而山岳流而江海蕃而草木鸟兽若洪纎髙下之众肖翘蝡动之微一皆囿于至虚之中而不可测其幽微神玅者所谓道也理也非道之大理之精其能宰乎至神至玅之机也乎是所以范围天地发育万物以尽夫叅赞之道者焉故知道者不观于物而观乎心也盖心统性情而理具于心气囿于形皆天命流行而赋焉曰虚灵曰太极曰中曰一皆心之本然也是曰心为太极也物物皆具是性焉凡物之形色纷错音声铿戞皆有无混融之不齐而品物流行者特气之糟粕煨烬也人与万物同居于虚者也然以方寸之微而能充乎宇宙之大万物之众与天地并行而不违者心虚则万有皆备于是矣何喜怒欣戚哀乐得丧足以窒吾之虚塞吾之通哉庶乎虚则其用不勤矣吾老子曰道冲而用之或不盈渊乎似万物之宗冲犹虚也庄子曰惟道集虚列子曰虚也得其居矣惟虚足以容也道集则神凝神凝则气化气化则与太虚同体天地同流而二气五行周流六虚徃来不息者俶扰交驰同其用矣茍虚心净虑守之以一则中虚而不盈外彻而不溷若渊之深若鉴之莹则吾固有之性与天徳同符岂不为万物之宗哉是故养其体也去芬华忘物我絶氛垢以尽致虚守静之工则复命归根也深根固蔕也涤除玄覧也抱一守中也则谷神长存思净欲寡虚极静笃复归于无极矣虚寂明通物不吾役而物吾役矣充其用也堕肢体黜聪明以本为精以物为粗以深为根以约为纪则未有以见夫天地之先气形质之始曰太初太始太素者混沌之昆仑也及判清浊分精出耀布度物施生精曰三光曜曰五行行生情情生汁中汁中生神明神明生道徳道徳生文章阳不动无以生其教阴不静无以成其化以之治国以之爱民托于天下而天下清静而正也是皆以清静无为为宗以谦约不争为本其所谓内圣外王之道也欤然塞乎无形无极之间者皆天道之用乎是有相荡相生相倾相形相倚相伏之不可齐不可测也其神之无方易之无体者乎而天地之机事物之数可以前知可以秘藏由虚则灵而神运其中发其知也虽有万变万化由斯出焉惟以诚事天以和养生以慈利物则上天之载感通无间矣非有甚髙难行之事非常可喜之论也尚何谲诞神怪之谓也哉特冲气以和顺物自然而已矣昔之用而验者广成之授轩辕曹叅之命盖公黄石之训留侯汉以清静而治是也或谓窃是以济其术而自利不知有害夫义也殆亦过欤而史称黄老刑名处士横议虽杂老庄于管晏以申韩田慎驺孙商吕鼌淳尸叩之徒出于是焉流而为苏张甘蔡纵横之术因以其为害惨矣固不惟以虚无寂灭病之葢由魏晋刘阮王何髙谈妄肆伦理颠丧而韩愈氏谓甚于杨墨而以老庄亡者也奈何学之之徒溺于偏而失于放卒所以致倾败之患亦宜几何其不取世之抵排訾斥也哉殆有甚于刑名横议者矣虽然必审之精求之约也然后知老庄之道大且愽焉噫道一也微玅玄通之体神应几微之玅岂岐而二哉且窈冥有精恍惚有象吾中黄之扄内虚外融畅于四体合乎百灵则五气凝布而与天地健顺之徳合矣乎其要也一其性养其气游乎万物之所始终而得夫纯气之守焉耳矣抑司马公曰万物皆祖于虚生于气气以成体体以受性性以辨名名以立行行以俟命故虚者物之府也彼之谓虚也虚之为行始于五行一六置后二七置前三八置左四九置右通以五十五行所谓虚以准玄也是亦术数之一端欤惟虚其中则穷神知化原始返终之道得矣若夫制錬形魄排空御气乘天地之正御六气之辨神游八极后天而终以尽返复无穷之世变而游心于澹合气于漠以超乎胚腪冯翼之初溟涬鸿蒙之表洞视万古犹一息也死生犹旦暮也若蝉之蜕若息之吹前乎天地之始后乎天地之终皆吾虚之运乎又岂狥生执有物而不化者比焉茍徒窃名徼誉于时其蔽于诐陷于滛孳孳汲汲与尘垢粃糠者殆何异焉其亦尸名盗夸之徒也呜呼知致虚则明明则净净则通通则神神则不疾而速不行而至无不应无不达矣否是则岂善学吾老氏哉其可与语至虚也乎

慎本

