<!-- { "loadSidebar": true } -->
　　明圣之世，国多贤人，故唐虞之时，可比屋而封，至功成事就，则加赏焉。至於夏后涂山之会，执玉帛者万国，诸侯执玉，附庸执帛。周武王孟津之上，尚有八百诸侯。周公居摄，郊祀后稷以配天，宗祀文王於明堂，以配上帝，是以四海之内各以其职来祭，盖诸侯千八百矣，《礼记·王制》千七百馀国，是以孔子著《孝经》曰：「不敢遗小国之臣，而况於公侯伯子男乎？故得万国之欢心以事其先王。」此天子之孝也。秦为亡道，残灭诸侯以为郡县，欲擅天下之利，故二世而亡。高皇帝受命除残，考功施赏，建国数百，后稍衰微，其馀仅存。太皇太后躬统大纲，广封功德以劝善，兴灭继绝以永世，是以大化流通，旦暮且成。遭羌寇害西海郡，反虏流言东郡，逆贼惑众西土，忠臣孝子莫不奋怒，所征殄灭，尽备厥辜，天下咸宁。今制礼作乐，实考周爵五等，地四等，有明文；殷爵三等，有其说，无其文。孔子曰：「周监於二代，郁郁乎文哉！吾从周。」臣请诸将帅当受爵邑者爵五等，地四等。（《汉书·王莽传》上：王邑等破翟义还京师，莽置酒未央宫白虎殿，劳赐将帅。诏陈崇治校军功，第其高下，莽乃上奏云云，奏可。）
　　◇上奏符命
　　陛下至圣，遭家不造，遇汉十二世三七之厄，承天威命，诏臣莽居摄，受孺子之托，任天下之寄。臣莽兢兢业业，惧於不称。宗室广饶侯刘京上书言：「七月中，齐郡临淄县昌兴亭长辛当一暮数梦，曰：『吾，天公使也。天公使我告亭长曰：「摄皇帝当为真。」即不信我，此亭中当有新井。』亭长晨起视亭中，诚有新井，入地且百尺。」十一月壬子，直建冬至，巴郡石牛，戊午，雍石文，皆到於未央宫之前殿。臣与太保安阳侯舜等视，天风起，尘冥，风止，得铜符。（《后汉·尹敏传》注作铜章）帛图於石前，文曰：「天告帝符，献者封侯，承天命，用神令。」骑都尉崔发等视说。及前孝哀皇帝建平二年六月甲子下诏书，更为太初元将元年，案其本事，甘忠可、夏贺良谶书臧兰台。臣莽以为元将元年者，大将居摄改元之文也，於今信矣。《尚书·康诰》「王若曰：『孟侯，朕其弟，小子封。』」此周公居摄称王之文也。《春秋》隐公不言即位，摄也。此二经周公、孔子所定，盖为后法。孔子曰：「畏天命，畏大人，畏圣人之言。」臣莽敢不承用！臣请共祀神宗庙，奏言太皇太后、孝平皇后，皆称假皇帝。其号令天下，天下奏言事，毋言「摄」。以居摄三年为初始元年，漏刻以百二十为度，用应天命。臣莽夙夜养育隆就孺子，令与周之成王比德，宣明太皇太后威德於万方，期於富而教之。孺子加元服，复子明辟，如周公故事。（《汉书·王莽传》上：莽上奏太后云云，奏可。）
　　◇为新迁王安作奏使上言（地皇二年）
　　兴等母虽微贱，属犹皇子，不可以弃。（《汉书·王莽传》下：莽自病无子，为安作奏，使上言。）
卷五十九
◎王莽（二）
　　◇大诰
　　惟居摄二年十月甲子，摄皇帝若曰：大诰道诸侯王三公列侯於汝卿大夫元士御事。不吊，天降丧於赵、傅、丁、董，洪惟我幼冲孺子，当承继嗣无疆大历服事，予未遭其明η能道民於安，况其能往知天命！熙！我念孺子，若涉渊水，予惟往求朕所济度，奔走以傅近奉承高皇帝所受命，予岂敢自比於前人乎！天降威明，用宁帝室，遗我居摄宝龟。太皇太后以丹后之符，乃绍天明意，诏予即命居摄践祚，如周公故事。
　　反虏故东郡太守翟义擅兴师动众，曰：「有大难於西土，西土人亦不靖。」於是动严乡侯信，诞敢犯祖乱宗之序。天降威遗我宝龟，固知我国有╃灾，使民不安，是天反复右我汉国也。粤其闻日，宗室之俊有四百人，民献仪九万夫，予敬以终於此谋继嗣图功。我有大事，休，予卜并吉，故我出大将告郡太守诸侯相令长曰：「予得吉卜，予惟以汝於伐东郡严乡逋播臣。」尔国君或者无不反曰：「难大，民亦不静，亦惟在帝宫诸侯宗室，於小子族父，敬不可征。」帝不违卜，故予为冲人长思厥难曰：「乌乎！义、信所犯，诚动鳏寡，哀哉！」予遭天役遗，大解难於予身，以为孺子，不身自恤。
　　予义彼国君泉陵侯上书曰：「成王幼弱，周公践天子位以治天下，六年，朝诸侯於明堂，制礼乐，班度量，而天下大服。太皇太后承顺天心，成居摄之义。皇太子为孝平皇帝子，年在襁褓，宜且为子，知为人子道，令皇太后得加慈母恩，畜养成就，加元服，然后复子明辟。」熙！为我孺子之故，予惟赵、傅、丁、董之乱，遏绝继嗣，变剥适庶，危乱汉朝，以成三勖，坠极厥命。乌乎！害其可不旅力同心戒之哉！予不敢僭上帝命。天休於安帝室，兴我汉国，惟卜用克绥受兹命。今天其相民，况亦惟卜用！
　　太皇太后肇有元城沙鹿之右，阴精女主圣明之祥，配元生成，以兴我天下之符，遂获西王母之应，神灵之征，以佑我帝室，以安我大宗，以绍我后嗣，以继我汉功。厥害适统不宗元绪者，辟不远亲，辜不避戚。夫岂不爱？亦惟帝室。是以广立王侯，并建曾玄，俾屏我京师，绥抚宇内；博征儒生，讲道於廷，论序乖缪，制礼作乐，同律度量，混壹风俗；正天地之位，昭郊宗之礼，定五庙祧，咸秩亡文；建灵台，立明堂，设辟雍，张太学，尊中宗、高宗之号。昔我高宗崇德建武，克绥西域，以受白虎威胜之瑞，天地判合，《乾》《坤》序德。太皇太后临政，有龟龙麟凤之应，五德嘉符，相因而备。《河图》《洛书》远自昆仑，出於重野。古谶著言，肆今享实。此乃皇天上帝所以安我帝室，俾我成就洪烈也。乌乎！天用威辅汉始而大大矣。尔有惟旧人泉陵侯之言，尔不克远省，尔岂知太皇太后若此勤哉！
　　天毖劳我成功所，予不敢不极卒安皇帝之所图事。予告我诸侯王公列侯卿大夫元士御事；天辅诚辞，天其累我以民，予害敢不於祖宗安人图功所终？天亦惟劳我民，若有疾，予害敢不於祖宗所受休辅？予闻孝子善继人之意，忠臣善成人之事。予思若考作室，厥子堂而构之；厥父，厥子播而获之。予害敢不於身抚祖宗之所受大命？若祖宗乃有效汤武伐厥子，民长其劝弗救。乌乎肆哉！诸侯王公列侯卿大夫元士御事，其勉助国道明！亦惟宗室之俊，民之表仪，迪知上帝命。粤天辅诚，尔不得易定！况今天降定於汉国，惟大艰人翟义、刘信大逆，欲相伐於厥室，岂亦知命之不易乎？予永念曰天惟丧翟义、刘信，若啬夫，予害敢不终予亩？天亦惟休於祖宗，予害其极卜，害敢不於从？率宁人有旨疆土，况今卜并吉！故予大以尔东征，命不僭差，卜陈惟若此。（《汉书·翟方进附传》）
　　◇破翟义下诏
　　太皇太后遭家不造，国统三绝，绝辄复续，恩莫厚焉，信莫立焉。孝平皇帝短命蚤崩，幼嗣孺冲，诏予居摄。予承明诏，奉社稷之任，持大宗之重，养六尺之托，受天下之寄，战战兢兢，不敢安息。伏念太皇太后惟经艺分析，王道离散，汉家制作之业独未成就，故博征儒士，大兴典制，备物致用，立功成器，以为天下利。王道粲然，基业既著，千载之废，百世之遗，於今乃成，道德庶几於唐虞，功烈比齐於殷周。今翟义、刘信等谋反大逆，流言惑众，欲以篡位，贼害我孺子，罪深於管蔡，恶甚於禽兽。信父故东平王云，不孝不谨，亲毒杀其父思王，名曰钜鼠，后云竟坐大逆诛死。义父故丞相方进，险讠皮阴贼，兄宣静言令色，外巧内嫉，所杀乡邑汝南者数十人。今积恶二家，迷惑相得，此时命当殄，天所灭也。义始发兵，上书言宇、信等与东平相辅谋反，执捕械系，欲以威民，先自相被以反逆大恶，转相捕械，此其破殄之明证也。已捕斩断信二子谷乡侯章、德广侯鲔，义母练、兄宣，亲属二十四人皆磔暴於长安都市四通之衢。当其斩时，观者重叠，天气和清，可谓当矣。命遣大将军共行皇天之罚，讨海内之雠，功效著焉，予甚嘉之。《司马法》不云乎？「赏不逾时。」欲民速睹为善之利也。今先封车骑都尉孙贤等五十五人皆为列侯，户邑之数别下。（《汉书·翟方进附传》）
　　◇族诛翟义等下诏
　　盖闻古者伐不敬，取其鲸鲵筑武军，封以为大戮，於是乎有京观以惩淫慝。乃者反虏刘信、翟义讠孛逆作乱於东，而芒竹群盗赵明、霍鸿造逆西土，遣武将征讨，咸伏其辜。惟信、义等始发自濮阳，结奸无盐，殄灭於圉。赵明依阻槐里环堤，霍鸿负倚周至芒竹，咸用破碎，亡有馀类。其取反虏逆贼之鲸鲵，聚之通路之旁，濮阳、无盐、圉、槐里、周至凡五所，各方六丈，高八尺，（本又作六尺，今从宋本。）筑为武军，封以为大戮，荐树之棘。建表木，高丈六尺。《书》曰「反虏逆贼鲸鲵」，在所长吏常以秋循行，勿令坏败，以惩淫慝焉。（《汉书·翟方进附传》）
　　◇下书议功显君未周丧作乐
　　遏密之义，讫於季冬，正月郊祀，八音当奏。王公卿士，乐凡几等？五声八音，条各云何？其与所部儒生各尽精思，悉陈其义。（《汉书·王莽传》上）
　　◇下书即真
　　予以不德，托於皇初祖考黄帝之后，皇始祖考虞帝之苗裔，而太皇太后之末属。皇天上帝隆显大佑，成命统序，符契图文，金匮策书，神明诏告，属予以天下兆民。赤帝汉氏高皇帝之灵，承天命，传国金策之书，予甚祗畏，敢不钦受！以戊辰直定，御王冠，即真天子位，定有天下之号曰新。其改正朔，易服色，变牺牲，殊徽帜，异器制。以十二月朔癸酉为建国元年正月之朔，以鸡鸣为时，服色配德上黄，牺牲应正用白，使节之旄幡皆纯黄，其署曰「新使五威节」，以承皇天上帝威命也。（《汉书·王莽传》上）
　　◇下诏更太后为新室文母（始建国元年正月）
　　予视群公，咸曰：「休哉！其文字非刻非画，厥性自然。」予伏念皇天命予为子，更命太皇太后为「新室文母太皇太后」，协於新室故交代之际，信於汉氏。哀帝之代，世传行诏筹，为西王母共具之祥，当为历代母，昭然著明。予祗畏天命，敢不钦承！谨以令月吉日，亲率群公诸侯卿士，奉上皇太后玺绂，以当顺天心，光於四海焉。（《汉书·元皇后传》）
　　◇改诸侯王号（始建国元年）
　　天无二日，土无二王，百王不易之道也。汉世诸侯或称王，至於四夷亦如之，违於古典，缪於一统。其定诸侯王之号皆称公，及四夷僭号称王者皆更为侯。（《汉书·王莽传》中）
　　◇封古圣人后（始建国元年）
