<!-- { "loadSidebar": true } -->
　　婺源觉山子洪子大巡於广，造朱明洞而问焉：「天理之学则尝闻之矣，其道宜奚先？」甘泉子曰：「莫先於孝爱。尧舜之道，孝弟而已矣。是故明则有礼乐，幽则有鬼神，莫非天之理、人之道也。」曰：「吾尝闻先生举合食之礼，四孟则大宗合於大宗之庙，每月则合小宗於小宗之庙，朔望则合兄弟於室，岂谓是欤？」曰：「然。尽天人之理，通幽明之故，是故学莫先於此矣。」洪子曰：「垣也重有感焉。吾宗自经纶公，唐德宗时宣歙观察使始迁，而显自吾祖良三公榴。吾考宜三公辉乃中微而振，祖母节妇余，母余，内助外教。以垣也，兄坤也、均也，弟圭也，成立之难也。肆垣也兄弟议复祖居於主龙山之下，创新址於七星墩之前，二地适中，兄弟往来之便，乃为正寝以奠四代之时祭，典礼也。又为别祠，以致一祖二公之特祭，义起也。一祖，经纶公以始迁也，以德也。二公，良三、宜三公，以起废也，以功也。中室一始祖也，祀以冬至；左右室二公先祖也，祀以清明，礼也。又於祠堂萧墙之前为堂二间，左右两廊如堂之数，会宗族合食於斯，教子弟讲习於斯。惟先生其垂训之作之，以生其孝爱之心焉。」甘泉子喟然叹曰：「善哉！吾子亦犹行古之道矣。君子将营宫室，必先立祖庙，以教孝也；必为塾於闾门之外，以教爱也。孝以事先则诚，爱以睦族则顺。诚以交鬼神於幽，顺以[行]礼於明。诚以交於鬼神，故飨；顺以行天礼乐，故化。飨[则]祖考格而百福臻焉，化则子弟贤而家道昌焉。故君子入乎祖祠也，登降拜献，俨若祖先之临焉，而继养之心油然而生矣，能勿孝乎？出乎会堂也，食饮宴语，翕如同气之合焉，而友悌之情，蔼然而形矣，能勿爱乎？是故圣人作之，而君务焉，若书之以垂后裔，为训孰大於是！」觉山子曰：「敬闻命矣。」请记於石，永以为训。
　　
　　泉翁大全集卷之三十一 
　　
　　文集 
　　
　　门人新兴潘洋校刊 
　　
　　杂著 
　　
　　责志论乙丑翰林作 
　　
　　知内外轻重之势，始可与言志矣。轻重，势也；内外，轻重之机也。势无两重，亦无两轻；物无两大，亦无两胜。无两重也，其必有轻者矣；无两轻也，其必有重者矣；无两大也，其必有小者矣；无两胜也，其必有负者矣。故君子於外之重，因以见内之轻；於物之大，因以见我之小；於气习之胜，因以见吾志之不兢。此程子发责志之说，於学者极有警也。志也者，其内也，气也、习也者，其外也。知内外之势，则知轻重之势；知轻重之势，则知大小之势；知大小之势，则知胜负之势，而志自不容於不笃矣。夫天之所生，地之所养，而人为大。人之为大，以其有是性也，具是心也。有是心也，不能无是气也，不能无是形也。有是形也，不能无外物者触之。人之心不能无所之，有所之，不能不动於气。气有邪有正，不能不累於形；形之累，不能不触於物。物之触，其渐也，不能无成心。此志之所由生，而气与习之所不能无也。然志与气习二者，常相为轻重大小胜负之势。孟子曰：「志者气之帅也，[气者体]- 2 - 
　　
　　[之]充也。」孔子曰：「性相近也，习相远也。」故有志则气不足言矣，习不足言矣；其动於气、诱於习，均之无志者矣。而况於胜而夺之者乎？木之枯也，根坏之；丝之染也，体柔之。夫人必自弱而后物胜之，必自放而后物夺之也。古之志士常令内恒重而外恒轻，我恒大而物恒小，理恒胜而欲自消，故气莫能动而习莫能乾，故曰：「天之所以与我者，先立乎其大者，则小者不能夺。」小者不能夺，则物亦不能交而引之矣。惟圣人者，出乎其类，拔乎其萃。夫出乎其类，则气全中正；拔乎其萃，则习自我成。贤者觉其偏而化之，知其陋而变焉。甚矣气习之移人，贤者不能自免，顾立志何如耳。或曰：「耳之动於声，目之动於色，气使然也，非志之罪也。齐人之多诈，楚人之多悍，习使然也，非志之罪也。」是大不然。夫天地之生人，与是心也，所以御是形也，非以御於形也。君子所以变其习也，非以变於习也。孔子曰：「匹夫不可夺志也。」匹夫之志可以动天地而通神明，而况其夺乎？而况於气习乎？上下[四]方之宇，古今往来之宙，帅吾志而往，可立至也。今日欲之粤，明日欲之燕，其谁能我御？今夫心之能役其形，其浅近易知也。形之有手、足、口、鼻，又浅近易知也。欲手持则持，欲足行则行而气不能使吾心之不欲也。齐人之子欲楚语则楚，楚人之子欲齐语则齐，而习不能使吾心之不欲也。故观於此，可以通志之说矣。如使心不能御其形，志不能帅其气，而受变於习焉，乃诿曰：「气习使然，非我志之罪也。」则夫手刃杀人者曰：「是气使然，非我志之罪也。」习而为盗者曰：「是习使然，非我志之罪也。」其可乎？然而知人之不可杀，而不暴其气；知盗之不可为，而不诱其习者，何也？凡以其志之有定也。古之人有颜子者，大贤人也，非礼勿视听言动，不迁怒贰过，是有志也，能不胜於气者也。则曰：「颜何人也？予何人也？颜能是而我不能是，是亦无志人矣。」必责之，责之不至於颜不止也。古之人有舜、禹，大圣人也。舜之於瞽瞍，禹之於鲧，不夺於习者也，是有志者也。则曰：「舜、禹何人也？予何人也？彼能是而我不能是，是亦为无志人矣。」必责之，责之，又从而责之，不至於舜、禹不止可也。故为仁不如颜子，孝不如舜，勤俭不如禹，犹未免动於气，诱於习，不可以言志也。故内重而外自轻矣，我大而物自小矣，理胜而欲自退听矣。是以希贤亦贤矣，希圣亦圣矣，为王亦王矣，为帝亦帝矣，是皆有志者为之也。故知内外轻重之势，其知所以责其志乎！天地间固有至重至大而可自胜者，君子之於志，当何志？先正有言曰：「言学便以道为志，言人便以圣为志。」一志立而气习亡，道我在而圣可几矣。 
　　
　　学说乙丑翰林作 
　　
　　古之学者所以学为人也。学为人也者，学为圣而至於天也。天者，人之所以性也，尽人则尽性，尽性则至命。故学而为人，则圣与天不能外矣，而曰：「吾为圣，吾且至於天。」则不可私也。吾知复吾为人之道而已，而圣乎？天乎？吾不知也。吾知学为君臣，学为父子，学为夫妇、长幼、朋友之道，酬酢事物之理，凡人之所不能无者，如斯而已矣。此古人之所谓学也。昔者孔子学於文、武、周公，文、武周公学於成汤，成汤学於禹，禹学於尧、舜，尧、舜学於三皇，三皇学於天地，故皆与天地相似。孟子曰：「人皆可以为尧、舜。」荀子曰：「途之人可以为禹。」尧、舜、禹与吾之天一也。故曰：「人有所不虑而知者，其良知也；所不学而能者，其良能也。」故除其骄而而苗自夭，杀其蠹而木自茂，去其欲而理自足。古之人从师而学焉，穷经而学焉，小而小学焉，大而大学焉，亦所以明乎此而已耳，亦所以去其蔽乎此者而已耳，非外有所取而加之也。必外有所取而加之，斯凿而已矣。 
　　
　　立心篇 
　　
　　或问曰：「心不同乎？」曰：「否。」曰：「立心有异乎？」曰：「然。」「然则心有内乎？」曰：「心无内而有静。」「心有外乎？」曰：「心无外而有动。既曰有静，静而不弛，斯不亦内矣乎？既曰有动，动而不返，斯不亦外矣乎？故动者外之机，其流也为人。静者内之机，其实也为己。故为人者，务外之谓也；为己者，务内之谓也。务外者，妄动之谓也；务内者，主静之谓也。动静之机，内外人己之间也。」「然则如之何？」曰：「动乎动，而不离於静，故不流；静乎静，而不离於动，故能实。藏心於晦，发而愈明，神之贞也；役志於明，久而滋晦，神在外也。中庸曰：『君子之道，闇然而日章，小人之道，的然而日亡。』」 
　　
　　求放心篇 
　　
　　甘泉子曰：孟子之言求放心，吾疑之。孰疑之？曰：以吾心而疑之。孰信哉？信吾心而已耳。吾常观吾心於无物之先矣，洞然而虚，昭然而灵。虚者，心之所以生也；灵者，心之所以神也。吾常观吾心於有物之后矣。窒然而塞，愦然而昏。塞者，心之所以死也。昏者，心之所以物也。其虚焉、灵焉，非由外来也，其本体也。其塞焉、昏焉，非由内往也，欲蔽之也，其本体固在也。一朝而觉焉，蔽者彻，虚而灵者见矣。日月蔽於云，非无日月也；鉴蔽於尘，非无明也；人心蔽於物，非无虚与灵也。心体物而不遗，无内外，- 6 - 
　　
　　无终始，无所放处，亦无所放时，其本体也。信斯言也，当其放於外，何者在内？当其放於前，何者在后？何者求之？放者一心也，求者又一心也，以心求心，所谓憧憧往来，朋从尔思，祗益乱耳，况能有存耶？夫欲心之勿蔽，莫若寡欲，寡欲莫若主一。 
　　
　　演比赠梁仲爵 
　　
　　新兴梁子仲爵游江门，石翁观之，以真数得后天之比，於时有攸诫。既而仲爵以岁贡署教衡州，湛子追衍其意而赠之曰：「水地比，比则狎君子以亲学子，小人不周。比义吉，比利凶。彖曰：比义之吉，同归道也。比利而凶，不可以导也。初六，比於始学，正厥自，乃克有终，悔亡，否吝。象曰：比始之亡悔，正发蒙也。六二，比於下，贞吉，往获乎上，无不吉。象曰：比下之贞，获上吉也。六三，比於上，摄终凶，不利於下。象曰：比於上，摄终凶，出位也。不利於下，失士望也。六四，利用比於君子，教道乃承行，亨。象曰：利用之刚，中上也。九五，龙比自天，利见大人，教道承天而时行，吉。象曰：九五利见，志交应也。上六，不用鞭朴，用挛索，小人勿比，上交而谄，凶。象曰：小人比凶，德亢也。君子曰：作易者，其知比乎！得义者通，失义者穷，安位者降，出位者凶。是故君子之教，安其位，行其义，比而不比，是以吉无不利。」梁子曰：「玠也昔尝受诫於夫子矣，不图其义之至於斯乎。」正德庚午五月 
　　
　　告二王子 
　　
